Муниса ГIумар ГIенекке, гIадамал, хабар бицизин, Халкъалда рагIарав багьадурасул. ЧIахъаял, кIалъаге, гьунар ахIизин, Гьунар Бичас кьурав цо мунусесул[1]. КъвачIиниса бахъун кагIак[2] гурони, Лъадуца тIамурав боснив вегичIо, РоцIанщинал къоял ЦIоралда тIамун, ЦIар ана, ле гъалбацI, дур дунялалда. ЦIад банщинал сардал гъвелил ракьанда, Магьи хъахIаб хъирим хъатикьеги ккун. – Мискиналщиналги бечелъун ругин, Бахъедила дуца гIарцудул ярагъ. Бечедалщиназе боцIи гIун бугин, Вусса, ле, рукъалде, къвал гIебаб гъалбацI. – Мискиналщиналги бечелъаниги, Бахъиларо дица хIан гIарцул ярагъ. Бечедалщиназе боцIи гIуниги, РакIго сасунаро вижараб росулъ.  Жиндаго рекъараб къокъаги бачун, КъачIанила лачен Жаниб ЦIоралде.  Алхасихъе[3] кIанцIун, ясалги рачун,  ХIал гIураб давлагун, квер гъураб жогун,  Гьединаб хIалалда жал рачIинагун, Борхатаб балагьун гохI ккун батана,  Гъваридаб кIкIалахъе гъоркьчIел батана. Гьединаб къоялда къваридго рукIун,  ВитIун чи анила дове КIкIаратIе, – Хехлъи гьабе абе Къурбаниласда[4],   Къварилъи ккун бугин гIолохъабазе. Хъван кагътал ритIана цIунтIадерихъе, – Гъов Мунуса ГIумар жанив сверанин. КIаратIаса чапар нахъе щвелелде,  Чу-ярагъ бахъана гIолохъабахъа. ЦIунтIа кIкIалахъ арал кагътал щвелелде,  БетIер къотIанила цо мунусесул. Ракьда гьорогьайги ГьерекIлил сиял,  Мунуса ГIумарил бетIер тIад барал! Зодихъе рахъайги хъахIал хъалаби,  ХъахIаб итаркIодул малърал хIуларал. ЦIорго-ЦIор абула – жиб цIорон таяб,  Чанги цIудул милъир жаниб хIулараб! Чанги гъалбацIалъул гожо бортараб  Къоролай абизе дур лъади гьечIо, Къороллъаги, ГIумар, бакъ гIарцул ярагъ!  Бесдалал абизе дур лъимал гьечIо, Бесдаллъаги, лачен, цIахIил гIаларча!  [1] Муни – гьанжесеб Болъихъ мухъалъул росу. [3] РоцIинабизе кIвечIо щив чи гьевали. [4] КIкIаратIаса Къурбан – ХVIII гI. ахиралда ХIХ гIасруялъул авалалда цIар арав чабхъадулав ва жамагIаталъул бетIер.