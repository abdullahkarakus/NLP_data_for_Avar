  Мажлисалда мугIалиматун Къураева Хадижатица жиндирго цIалдохъабазе, Къуръан лъугIиялъул дипломал кьуна ва гьел щвана 35-ялъе (10 соналдаса 58 сонил ригьалде щвезегIан ругел ясалгун руччабазе). МутагIилзабаз мугIалиматуналъе баркала загьир гьабуна ва нашидал ахIана. Данделъаразе рицана Аварагасул ﷺ хIадисал, Гьесул ﷺ гIумруялъул бицун гьаруна вагIзаби, битIана салават. Мажлисалда данделъаразе гIуцIун букIана бечедаб тепсиги. Гьеб киналъулго ишги тIаде босун букIана кверги ракIги гIатIидай, мадрасазе къайимлъи гьабулей, къваригIаралъуй ятулей диналъул яц Сакинат Сулеймановалъ. Гьелдасаги Аллагь разилъаги. Гьаниб гъоркьехун бахъулеб буго мугIалиматуналъе сайгъат гьабураб назму.       Аллагь разилъаяй мугIалиматун, Нижер киназулго баркала дуе! ТалихI кьун йохаяй Хадижат-бика Кирилъун батаги малъараб гIелму.   Нижго санал арал рукIананиги Лъималазул гIадаб гIамал букIанин, ГIемер гаргазаюн сваказаюнин, Сабру гьабуралъухъ батайги алжан.   Дуца малъаралъе тархъун ратилин, Дарсаздеги кватIун тIагIам бахъанин. Адаб тей, такъсирал гьарун ратилин, Гьари буго нижер, тIаса лъугьаян.   Гьарула дуй гIакълу, гIелмудулъ цIубай, Гьарула щулияб иман ва баркат. Жеги гIемеразда гIелму малъизе ГIатIидаб сабруги сахаб гIумруги.    