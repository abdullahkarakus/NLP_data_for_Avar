      Бусурбанчиясул бищун аслиял тIабигIатаздасан ккола аманат, ай божилъи. Нилъер Аварагасухъе ﷺ авараглъи рещтIинегIан цебе гьесие Аминилан, ай Божарав абун цIар кьун букIана гIадамаз. Аварагасги ﷺ божилъиялде гIемер ахIулаан бусурбаби. Анас бин Маликидасан бицараб хIадисалда буго: «Божилъи гьечIесул иманги букIунаро, къотIи тIубаларев чиясул динги букIунаро», - ян. Дур суалалдасан бичIчIула нужеда гьоркьоб мухIканаб къотIи букIинчIеблъи. КъотIи гьабун букIинчIониги дуда тIадаб буго, гьес гьабураб хIалтIухъ, нужер гьениб гIадат билълъараб багьа кьезе. Гьесдаги бичIчIизабизе ккела чIезабураб къотIи букIинчIеблъи ва гьес тIалаб гьабулеб гIарцул къадар кьезе рес гьечIеблъи. Дунялалъул боцIуе гIоло гьудуллъи хвезе тезе бегьиларо. Ва хадусеб нухалда гьединал масъалабазулъ мухIкан гьабун, къотIи гьабиялде кIвар кьезе ккела. Гьудул щив чи кколевали лъазе букIине ГIали-асхIабасул калам рехселин: «ХIакъикъияв гьудул ккола къваригIел ккедал кумекалъе вачIунев, жиндиего зарал кколеб бугониги дуе кумек гьабулев, мун сах-саламатго вукIиналъе гIоло рухI кьезеги хIадурав».   Гьеб иш, тIоцебесеб иргаялда, дарслъун букIине ккола дуе. Кин бугони, дур масъалаялъулъ чIванкъотIун цояв витIарав вугин абизе кIоларо. Гьалмагъасда ккун буго гьес балагьараб хIалтIуе рекъараб гIарцул къадар тIалаб гьабулеб бугин абун. Дудаги кколеб букIана, гьудул хIисабалда, кумек гьабуралъухъ дудаго хIалкIвараб сайгъат гьесие кьелин абун. Кин бугониги, гьес балагьараб хIалтIуда мун рекъон вугелъул, халгьабизе ккела гьединаб хIалтIи балагьаралъухъ кинаб къадар гIарцул нуж ругеб бакIалда кьолебали. Гьалмагъасда абе гьединаб къадар абиялъе гIилла щибин ва гьеб хIалтIи балагьулаго гьесул чан гъурущ хварабилан абун. Рес буго, хIалтIи балагьулаго, гьесги саламатаб къадар гIарцул хвезабун батизе. Гьединлъидал кIиязего рекъараб къотIиялде рачIине хIаракат бахъизе ккела.        