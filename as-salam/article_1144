ТIадегIанав Аллагьас ﷻ бижараб махлукъаталъул пикруги жидеца гьабулел, даимго Аллагьги ﷻ рехсолел гIадамазул хIакъалъулъ рещтIана хадусеб аят: «Гьел гIадамал руго, жидеца Аллагь рехсолел рахъун чIун какилъги, гIодор чIун мажлисалдаги, хьибилалда регунги, гьединго, жидеца пикруги гьабулел зобал-ракьазул ва гьезда жаниб бугебщинаб махлукъаталъул. Гьедин пикруги гьабун жидецаги абулел: «Я, нижер БетIергьан! Гьал зобал-ракьал Дуца гIадада рижарал гьечIо, нижеца Мун вацIцIад гьавула Дуе рекъоларел, батIулал киналниги сипатаздаса. Дуца ниж цIуне Дур махлукъататалъул пикру гьабуларезе хIадурараб цIадул гIазабалдаса», - ян. ТIадегIанав Аллагьас ﷻ Къуръаналда абуна Жиндир махлукъаталъул пикру гьабеян, Жиндир заталъул пикру гьабеян абичIо. Щайгурелъул, инсанасул гIакълуялда Аллагьасул ﷻ заталъул пикру гьабун, гьелда нахъгIунтIизе хIал кIоларо. Гьелъие гIоло буго хирияв аварагас ﷺ абун: «Нужеца пикру гьабе Аллагьас бижараб махлукъаталъул, живго Аллагьасул нужеца пикру гьабуге», - абун. Цогидаб хIадисалда буго: «ТIадегIанав Аллагьасул махлукъаталъул цо сагIаталъ пикру гьаби хирияб буго, лъабкъого соналъ гьабураб гIибадаталдаса», - ян.  Жинда Аллагь разилъаяв Абул-ХIасан Шазалияс абун буго: «Цо дагьаб ракIазул гIамал, ай пикру гьаби лъикIаб буго, мугIрулгIанасеб черхалъ гьабулеб гIемераб гIамалалдаса», - ян. Гьединго гьес абуна: «Пикру гьабиялъ ракIалдаса гъафлат инабула, Аллагьасдаса хIинкъиги цIикIкIинабула», - ян.  Аварагас абуна: «ТIадегIанав Аллагьасул махлукъаталъул пикру гьабиялдаса кIудияб, тIадегIанаб гIибадат гьечIо», - ян. РакIалъ ТIадегIанав Аллагьасул ﷻ махлукъаталъул пикру гьаби, лугбуз гьабулеб гIибадаталдаса хирияб буго кIиго гIиллаялъе гIоло: тIоцебесеб, Аллагьас ﷻ бижараб махлукъаталъул пикру гьабиялдалъун лагъ Аллагьасде ﷻ  гIагарлъула, гьединаб хехаб БетIергьанасде гIагарлъи лугбуз гьабулеб гIамалалдалъун букIунаро, гьеб гIамалалъухъ гьесие кигIан кIудияб ажру-кири щваниги. КIиабилеб, ракIалъулги лугбузулги мисал, вехьасулги рехъадулги гIадаб буго, гьединго, ракIалда абула Аллагьасул ﷻ рукъилан. Аллагьасул ﷻ рукълъунги лугбузул вехьлъунги букIун хадуб, ракIалъул гIамал лугбуздаса кигIанха хирияб букIинеб?