Нилъерго гIумруялъул, гьабулеб ишпишаялъул хIисаб гьабидал, мунагь гьабулареб, Аллагьасдаса гъапуллъичIеб заман гIемер батуларо. Гьедин нилъги рукIаго, гьабулебщинаб лъикI ккезе бокьунги рукIуна. Гьеб буго кутакалда мекъаб, хIатта абила къабихIаб иш бугин. Щайгурелъул кидаго гIибадат гьабиялде нилъ ахIулев Аллагьги вукIаго, Гьесдасаги машгъуллъун цебе ккара-ккараб гьабулел ругел гIадамазул цогидал ишал кин цере ине рес бугеб? Балагьеха, бусурбаби, нилъецаго гьарурал мунагьал рахчейин, гьезда тIаса лъугьайин абун Аллагьасда гьариялъухъ нилъее кьолеб бугебщинаб жоялде. Гьаб буго НухI аварагас жиндирго къавмалде гьабураб хитIаб. Гьаб аяталдасан баянго бичIчIулеб буго дунялалъул магIишат-яшав битIи, гьеб цIикIкIин мунагьал чури гьари гIемер гьабиялда жаниб бахчараб букIин. КигIан гIемер истигъфар гьабуниги гьедигIан къадаралда гIумру-яшав лъикIлъула бусурбабазул. Кидаго мунагьал чурагийин гьарулев чи мунагьго гьечIесда релълъинарищ. Хирияб хIадисалда буго, мунагьалдаса тавбу гьабулев мунагьго гьечIесда релълъун вугин абун. Гьелде тIадеги абулеб буго, мунагьал гьечIев чиясул дугIаялъе нахъчIвайги букIунарин абун. Гьесул яшав мунагьго кколарел малаикзабазда релълъун букIунинги буго. Мунагьазулъ вуцунги вукIаго, дугIа къабуллъи букIунарин буго, щайгурелъул, нилъеда БетIергьанас абулеб буго мунагьал гьаругейин абун. Нилъеца Гьесул ахIуе жавабги гьабичIони, гьелда ракI бухIун тавбуги гьабичIони, нилъер гьариялъеги Гьес жаваб гьабуларила. Нагагь гьабуниги гьебги нилъ гуккиялъе букIунила. Диналъул агьлу, мунагьалде кколарев чи цохIо аварагзаби гурони гьечIо. Цогидал гIадамал рижун руго гъалатIал кколеллъун, мекъал ишал жидее гьуиналлъун. Гьелдаса тавбу гьаби дарулъунги бихьизабун буго. Дару хIалтIизабуларев, тохтурасул малъи гIадахъ босуларев унтарасул къисмат лъаларев чи ватиларо нилъеда гьоркьов цониги. РачIа, диналъул вацал, хIалкIун гIемер гьабилин нилъедаса ккарал мунагьаздаса истигъфар! ГIАБДУЛЛАГЬ МУХIАММАДОВ