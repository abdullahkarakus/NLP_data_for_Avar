  Эбелалъул рахъалдасан: МухIам-мад ккола Аминатил вас, Аминатги ккола Вагьбил яс, Вагьбу ккола ГIабдулманафил ва гьевги Зугьратил, гьевги Килабил вас. Гьев Килабилъ хирияв Аварагасул ﷺ эбелалъулги инсулги насаб жубала. Гьаб ккола тарихалъул гIалимзабиги насаб лъалел гIалимзабиги тIадрекъараб Аварагасул ﷺ умумузул тартиб. Гьаниса тIадехун рехсараб насабалда сверухъ хилаф буго. Амма киналго тIадрекъараб жо ккола МухIаммад аварагасул насаб Ибрагьим аварагасул вас ИсмагIил аварагасда хурхараб букIиналда. Гьесул ﷺ умумул рукIана тавхIидалда. Гьесул умумул рукIана жидер заманалъул бищун къимат-къадру бугел, заманалда рекъон шаргIияб магьари лъун гурого жал данделъичIел, зина гьаби гIадал квешал пишабаздаса цIунарал. Хириясул ﷺ хIадисалда буго: «Дун загьирлъана никахIалдалъун, дун загьирлъичIо зинаялдалъун, Адамидаса байбихьараб дир эбел-инсудаса дунго загьирлъизегIан магьариги лъолаго загьирлъана дун», - абун (ТIабрани).    