КигIан кIудиял гIуниги эбел-инсуе нилъ кидаго гьезул кумекалде хIажатал лъималлъун хутIула. Гьединлъидал эбелалда гIайибал чIвазе гIедегIуге. Нилъер тIалаб гьабун ургъел гьабизе эбел-инсул тIубараб ихтияр буго.  Росасе ине бокьи загьир гьабиялъулъги щибниги квешаб жо гьечIо. Амма гьединал пикраби битIун загьир гьаризе ккола. Эбелалда гьеб бичIчIулеб батичIони ва мун жеги гьитIинай гIадан йигилан кколеб батани, инсуде ялъуни росдал имамасде борхизе бегьула гьеб суал, гьез эбелалда бичIчIизабизе букIине.  Эбел-инсудаги бичIчIизе ккола балугълъиялде рахарал лъималазе тарбия кьолаго гьезухъ гIинтIамизе ва шаргIалда данде кколел пишабазе жаваб гьабизе хIаракат бахъизе кколеблъи. Мекъаб пикру бихьаниги гьезухъ гIинтIамизе ва берцинал насихIатал гьаризеги лъазе ккола.  Гьайгьай, гьедин гьечIони, ай гьез абуралде гIинтIамичIого рагъизе журани, щиб къварилъи кканиги гьеб бахчизе журазе руго гьел. Цинги къваригIел гьечIел чагIазде ургъелги бикьун, квешав ва мекъаб малъа-хъваялда нахърилълъинеги рес буго. Лъималаздехун гIадиллъиги ккола эбел-инсуца цояб лъимер цогиялдаса тIокI гьабун, сайгъатал кьун ва цогидаб лъимер щибго кIвар гьечIого тей. Лъималаздехун гIадиллъи ккола гьезие лъикIаб, битIараб тарбия кьей, заманалда васасе лъади ячин, яс рукъалда кьей ва лъикIаб тIабигIат, иман бугелгун гьел данде гьари. Цо гIилла гьечIого эбелалъул гьединаб бербалагьи букIунаро. Къокъго абуни, эбел-инсул берзукь лъимал кидаго тарбиялде хIажаталлъун рукIуна. Цо-цоязда хехго, цогидазда кватIун бичIчIула лъимал кIудиял гIун рукIин. Гьелъиеги гIемерал гIиллаби руго. Бищун кIудияб гIиллаги жалго лъималазул гIамалалда бараб буго.  Масала, лъеберилъе рахун ругониги цо-цо лъималазе сундулго букIунаро ургъел, бокьухъе эбелинсул гIарацги хвезабула, къойил хIалтIабиги хисула, хIарамал хIаязда заманги инабула. Гьедин иш бугеб мехалда эбел-инсуца жигар бахъиларищ тIалаб-агъаз гьабун лъимал ккун чIезаризе!?  Эбелинсул ургъел кколеб квешаб гIамал бугищали пикруги гьабун, батани гьеб тезе нилъеца къвалал гурани, иш лъикIаб рахъалде сверила. Рес буго дур рахъалдасан гуреб, гIилла эбелалъул рахъалдасанги букIине. Масала, гьей хIинкъун ятизе бегьула мунги росасе ун, рехун толей йигин жийилан абун.  Гьелъул къайимлъиялдаса яхъун ккезе бокьани, гьелда берцинго бичIчIизабизе ккола гьелъул рагIи дуца къабул гьабулеблъиги, гьей рехун толареблъиги, амма росасе инчIого чIеялъулъги ва цогидал магIна гьечIел гIурхъаби чIваялъулъги хадуб мунго цохIоги хутIун, дуеги букIине бугеб кIудияб заралалъул. Къокъго абуни, хIаракат бахъе эбелалда жий хIажатай йикIин ва щиб кканиги дуца гьей рехун толареблъи бичIчIизабизе. ХIАДУР ГЬАБУНА ЖАБИР МАЖИДОВАС