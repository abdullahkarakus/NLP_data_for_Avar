Гьебго сураялъул 87-абилеб аяталда абулеб буго (магIна): «Я, гьал иман лъурал гӀадамал! Аллагьас ﷻ  хӀалал гьарурал нигIматал нужеца хӀарам гьаруге! ХӀалалаб жо тун хӀарамалде ун Аллагьас ﷻ  рихьизарурал гӀурхъалабиги хвезаруге! Гьединал гIадамал Аллагьасе ﷻ  рокьуларо», - ян. ГьитIинабин кканиги мунагьги гьабун, Аллагьас ﷻ  бихьизабураб гIурхъи бахиналдаса цIунаги!
 Жеги абулеб буго Аллагьас ﷻ  (магIна): «Я, гьал иман лъурал гӀадамал! Нуж Аллагьас ﷻ  амру гьабуралдаса хилиплъизе, Гьесде ﷻ  гӀасилъизе хӀинкъа. Нужеца Гьесде ﷻ  гӀагарлъулел рахъалгун сабабал тӀалабги гьаре. ЛъикIаб гIамал гьабун Гьев ﷻ  рази гьавулеб гIамал тӀалаб гьабун хьваде... Гьедин нуж хьвадулел ругони, нужеда абадияб талихІ-рохелалда кверщел батила», - ян (суратул «Маидат, 36 аят).
 «Я, гьал иман лъурал гӀадамал! Нужеца гьарурал къотӀаби тIуразаре». (КъотӀи гьаби абула кӀиго чияс яги гӀемерал гӀадамаз жал цоцазда рекъарал шурутӀаздалъун цо щиб бугониги жо тӀаде босиялда) (суратул «Маидат», 1 аят). КъотӀи букIуна Аллагьасдаги ﷻ  лагъзадеридаги гьоркьоб бугебги. Ибну ГӀабасица бицун буго Аллагьасулгун ﷻ  ругел къотIаби ругин хирияб Къуръаналда жаниб бугеб кинабго шаригӀат: хӀалалаб жо хӀалал гьаби, хIарамаб жо хIарам гьаби, паризаял жал (как, кӀал, закат, хӀеж, жигьад, хварав чи вукъи ва цогидалги) тӀубазаби. Аллагьас ﷻ  гьабейин абун амру гьабураб гьаби, теян абуралдаса рикIкIалъи.
 «Ан-Нисаъ» сураялда абулеб буго (магIна): «Как бан тIубараб мехалъ нужеца Аллагь ﷻ  гӀемер рехсе киналго хӀалазулъ: рахъун чӀун, гӀодор чӀун, хьибил чIван регун ругеб хӀалалдаги… Как буго муъминзабазда парз гьабураб... Как кидаго тезе бегьуларо, ахираталда бищун цебе киндай тӀубазабураб абун кIалгьикъи гьабулебги гьеб буго муъминчиясул», - ян («ан-Нисаъ», 103 аят).
 Гьебго сураялъул 30-абилеб аяталда буго (магIна): «Дуца муъминзабазда абе, МухIаммад ﷺ, хӀарамаб бакIалде ралагьиялдаса нужеца берал цIунейин абун, хIарамаб хӀалтӀизабиялдаса жидер алатги (гIаврат) цIуне абун...». Гьаниб бер цIуни гӀаврат цӀуниялдасаги цебе рехсана. Гьелъие гIилла бугин рехсолеб буго тафсирчагIаз, бер балагьи зинаялде рачиналъул чапар букIиналъе гӀоло. Бер балагьиялдаса байбихьула кинабго хIарамабги, хадуб жиб сабаблъун тӀаде балагьал рачIуна.
 Аллагь ﷻ  гурхIаги ва цIунаги хIарамаб жоялде балагьиялдаса ва гьелъукье ккеялдаса, хIакъаб нух ккун хьвадизе тапикъги кьеги щивасе! Амин! МУХIАММАДГIАРИФ КЪУРБАНОВ