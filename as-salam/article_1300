Аллагьас свалат битIулин абураб рагIул магIна буго, Аллагь жиндир расуласда гурхӀулин, гьесул даража-макъамги тӀадегIан гьабулин, гьев тушбабазул заралалдасаги цIунулин, гьесие квербакъиги гьабулин абураб. Хириял малаикзабаз аварагасде свалат битӀулин абураб рагIиялъул магIна буго гьез аварагасе дугIа гьабулин гьесда Аллагь гурхIагиян, гьесул даражамакъам тIадегIан гьабегиян абун.  Нилъеда тӀад цIакъ кӀудияб хIакъ буго аварагасе ﷺ тӀубазе кколеб. Авараг ﷺ  вуго нилъ жужахIалъул гӀазабалдаса хвасар гьарун, нигIматазул алжаналде лъугьинариялъе сабаблъун вугев. Купру-ширкалъул бецIлъиялдаса иманалъул нуралде нилъ тIоритIаравги. Гьедин бугелъул, хирияв аварагасде свалат-салам гӀемераб битӀизе кIвахIаллъизе бегьиларо. Гьесул цIар рехсанщинахъе: «Аллагьумма свали гӀала МухIаммадин ва гӀала алигьи ва ссаллим», - абе. Жинда Аллагь ﷻ разилъаяй ГIаишатидасан бицана: «Рогьел баккилалде цебе цо жо букъулей йикIана дун. Кодоб букIараб рукIкIен бортун ана ва гьеб сагIаталъ чирахъги ссун ана. Гьеб гIужалъ авараг r вачIана жаниве лъугьун. Гьесул ﷺ гьумералъул нуралъ рукъ гвангъизабуна ва дида рукIкIен батана.  ЖАБИР МАЖИДОВ