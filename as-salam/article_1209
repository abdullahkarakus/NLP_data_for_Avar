Амма гьанже боцIи хIебтIизе рес бугел росабазул гIолохъабазги гьеб хьихьулеб гьечIо. Щайгурелъул бигьаяб магIишат балагьун, дагьабниги захIмат бихьулеб гьабуларого букIун. Рахь-щарги тукадаса босун хIебтIулел руго.  Цинги асхIабзабаз гьикъана хIайваназе лъикIлъи гьабуралъухъги кирийищ букIунебилан абун. Бичасул аварагас ﷺ  жаваб гьабуна щибаб жоялъе, ай жинда рухI бугебщиналъе гьабуралъухъ кири бугилан. Балагьеха, бусурбаби, гьведуе цо нухалъ лъим кьунин абун Аллагьас гьев чиясул мунагьал чурун руго. Пикру гьабеха, бусурбаби, квеш хьвадулей йикIарай гIаданалъул мунагьал, гьведул рухI хвасар гьабунин абун, чурулев Аллагь, цогидал хIайваназе хъулухъ гьабиялдалъун кигIандай вохила. БоцIи хьихьарав чияс кутакалда балагьизе ккола гьезда хадуб. Ракъун тани, мунагьги букIуна. Жаниб тIамун кету хвезабурай гIаданалъе гIазаб бугин абуна Бичасул аварагас ﷺ . Гьединлъидал дагьаб кIвар кьезе рекъараб буго берцинго гьел хьихьиялде. БоцIи хьихьулев чиясе, гьеб кириялде тIадеги, рес буго рахь-щаралдалъун садакъа гьабизеги. Садакъаялъ гурищ балагьалги нахъчIвалел, гIумруялда баракатги лъолеб.
 ГIАБДУЛЛАГЬ МУХIАММАДОВ