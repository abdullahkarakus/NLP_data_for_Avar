РакI-ракIалъго баркула нужеда хирияб Рамазан моцI байбихьи. Гьаб хирияб гIужалда дир гьари буго, гIадада заман биччачIого, лъикIаб хьвадиялда тIадчIей гьабеян абураб. Цоцаздехун гьуинлъи-гурхIел бихьизабун, квералдалъун бугониги, рагIудалъун бугониги цоцазе, гIага-божаразе гуребги киназего, хасго захIматаб хIалалде ккаразе кумекалъе квер бегьейин абун. ХIурматиял вацал ва яцал!  Рамазан буго лъикIал гIамалазул, рацIцIалъиялъул, гурхIелрахIмуялъул ва сабруялъул моцI. Гьединлъидал, рачIа лъикIал ишал гьариялда тIадчIей гьабизе хIаракат бахъилин. Дица Аллагьасда гьарула гьаб захIматаб заманалда нижер рухIалгун ракIал щула гьарейин, нижер пикраби рацIцIад ва сах гьарейин унта-щокълъиялдаса ва сакъалъабаздаса.  Аллагьас кумек гьабеги киназего гьаб хирияб заман Аллагьасе гIибадат гьабиялда инабизе. Нилъеца ккураб кIал сабаблъун ккезабеги ккарал квешал ишаздаса рикIкIалъиялъе ва киналго мунагьаздаса рацIцIад гьариялъе. Жеги гьарула Аллагьасда Гьесул рахIмат-цIоб ва лъикIал ишал гIумруялде рахъинариялъе тавпикъгун къуват.  РачIа киназго цоцазе дугIа гьабилин нилъер ватIаналъе захIматал гьал къояз. Бихьизабилин цоцазда лъикIаб мисал, Аллагьас кьурал нигIматазе гьабилин шукруги. Аллагьас нилъее киназего сабру кьеги. Аллагьас цIунаги балагьаздаса тIолго МухIаммадил ﷺ уммат! ХIУРМАТГУН, ДАГЪИСТАНАЛЪУЛ
МУФТИ, ШАЙИХ АХIМАД-АФАНДИ