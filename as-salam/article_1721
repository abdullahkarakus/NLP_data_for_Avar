ХIурматиял диналъул вацал ва яцал. РакIракIалъ баркула нужеда тIаде щолеб бугеб рухIиябгун чорхол къуваталъул хIалбихьулеб рахIматалъул цIураб Рамазан моцI!  Аллагьасул гурхIел-цIобалдалъун нилъеца нахъа танин абизе бегьула гIезегIан захIматаб заман. ЛъагIалица цебе, гIага-шагарго гьабго заманалда жаниб, байбихьана коронавирусалъул пандемия. Гьелъул хIасилалда къадаралде щвана гIезегIанго чиги. ЗахIмалъиялда хадуб бигьалъиги камуларин абухъе, Аллагьасе рецц, ахIвал-хIал дагь-дагьккун рукIалиде бачIунеб буго. ГIемерисел регионазда, доб заманалда къан рукIарал мажгиталги какал ралел рукъзалги рагьана.  Гьединлъидал хьул буго гьел захIмалъабазухъ балагьичIого Рамазаналъ нилъер ракIал рахIматалъул цIезарилин, гурхIел-рахIму цIикIкIинин абураб. Бусурбабазе Рамазан моцI буго иман щулалъиялъул хIалбихьулеб, лъикIал гIамалал гьаризе хIаракат бахъулеб, рацIцIадал пикрабазул заман. БетIергьанас гьеб моцIалъ рещтIана бусурбабазе битIараб нух бихьизабулеб хирияб Къуръан. Гьеб моцI буго рухIиябгун тIабигIиял рахъал къачIаялъул, лъикIаб хьвада-чIвади гьабиялъул заман.  Бусурбабазе кIал кквей буго, тIоцебесеб иргаялда, квешалдаса рикIкIалъун лъикIал гIамалазда черх куцаялъе рес бугеб мех. Гьаб хирияб, халкъалда гьоркьоб лъикIлъи, цоцадехун хIурмат-рокьи бекьулеб моцI гьабеги нилъер рухIияб рацIцIалъиялъе ва батIи-батIиял миллатазул халкъал ракълиде, цоцалъ гъункиялде ва цолъиялде рачиналъе сабаблъун.  Гьеб моцIалъул хириял къоял Аллагьасе гIибадаталда тIамизе тавпикъ кьеги киназего. Нилъер лъикIал гIамалалги сабаблъун гьареги рухIияб цебетIеялъе ва муъминзабазул иман цIикIкIиналъе. Амин!