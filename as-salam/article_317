      Бичасул авараг ﷺ халкъалъухъе витIун вуго рахIматлъун, Гьев ﷺ вуго бищунго берцинал ва лъикIал тIабигIатал жиндир ругевлъун, кинабниги гIаламалъе жидер БетIергьан лъаялъе, бецIлъиялдаса канлъиялде нух рагьаравлъун. Аллагьас жинцаго Гьев ﷺ кIодо гьавун Къуръаналда абуна: «Мун халкъалъе рахIматлъун витIун вуго», - ян (сура «Анбияъ» аят 107). Цогидаб аяталда буго: «Мун вуго (авараг) тIадегIанаб, берцинаб тIабигIат бугев», - ян (сура «Къалам» аят 4). Аллагьас нилъер ракIал цIезареги хирияв аварагасдехун ﷺ гIорхъи гьечIеб рокьиялъ. Гьесул ﷺ суннаталда нахърилълъине киназего тавпикъги кьеги. Къиямасеб къоялъ Бичасул аварагасул ﷺ шафагIаталъе мустахIикъаллъунги гьареги киналго бусурбаби. Дица Аллагьасда гьарула нижее рес кьейин хирияв аварагасде ﷺ гIемер салават битIизе, Гьесул ﷺ гIумру жеги лъикI лъазабизе ва Гьесул ﷺ суннаталда нахърилълъине. Аллагьас цIунаги нилъер тIолабго ватIан киналниги балагьаздасан. Гьарула киназего ракълилаб, питна-кьал дагьаб ва парахатаб гIумру.