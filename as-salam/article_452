    Швециялъул тахшагьаралда цо пуланал чагIаз Къуръан бухIиялда бан Татарстаналъул муфти Камил-хIазрат Самигуллиница лъазабуна гьеб ишалъе букIине кколеб къимат кьунин нилъер улкаялъул церехъабаз ва гьединал жал Россиялда киданиги рукIинеги гьечIин абун. «Европаялъулаз бихьизабулеб буго жидерго кIигьумерчилъи. Гьел нилъеца мисал босизе кколел чагIиги гуро ва гьезда киданиги кIвезеги гьечIо Къуръан тIагIинабизе. Бусурбанчиясе Къуръан буго гIумруялъул магIна, аслияб ТIехь. Цо тIехь бухIунин абун гьединазда ракIалде кколеб батани жидеца бахIарчилъи гьабулеб бугин абун, гьеб буго гьезул лъавукълъи. Нилъин абуни гьединазда киданиги релълъун рукIине гьечIо. Гьеб буго гьез жидеего гьабулеб бугеб зарал. Къуръан бухIиялдалъун гьезда ракIалде кколеб батани исламалъе зарал гьабулеб бугин абун, гьенирги гьел мекъи кколел руго. Гьез зарал гьабулеб буго жидеего. Гьез бихьизабулеб жо буго бусурбабаздехун бугеб жидерго рокьукълъи. Инсанияталъул къиматал рахъазул бицунел гьел гIадамалги ккола гьерсихъаби», - ян абуна Камил-хIазрат Самигуллиница.    