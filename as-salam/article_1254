Гьес ﷺ абулаан: «Дун бищунго Аллагь лъалевги вуго, бищунго Аллагьасдаса хIинкъулевги вуго», - абун. Гьес ﷺ как балаго, гьесул  ﷺ Аллагьасукьа хIинкъун бугеб гIодиялъул гьалдолеб хьагил гIадаб сас рагIулеб букIана. Гьес ﷺ абулаан жинда лъалеб жо нужеда лъалеб букIарабани нуж дагь релъилаанин, гIемер гIодилаанин абун. Сардилъ тIаде вахъун гIибадат гьабулагоги гьев гIодулаан. ХIатIал гьорозегIан тIаде вахъун гIибадатги гьабулаан. Цогидаз Къуръан цIалулаго гьелъухъги гIенеккун, гьесул бадиса магIу чвахулеб букIунаан. Кутакаб гьури пулеб мехалъги свалатсалам лъеяв Авараг рокъове жаниве лъугьун къватIиве вахъун рахIат хвараб хIалалда вукIунаан, Аллагьасул кIодолъи, тIадегIанлъи, хIалкIолъи лъаялда рекъон букIунелъул, Аллагьасукьа хIинкъиги. Хирив Аварагасда ﷺ гIадин Аллагь лъалев щивниги гьечIо. Гьединлъидал гьев гIадин кутакалда  Аллагьасукьа хIинкъарав чи зобракьалда щивго вукIинчIо. Аллагьасул Расул ﷺ пашманлъи даимав вукIана. Амма гьоркьо-гьоркьоб гьев хьимулаан, велъулаан. Гьесул гIемерисеб релъи хьимиялдалъун букIана. Гьоркьо-гьоркьов велъизеги велъулаан цаби загьирлъиледухъ. Гьев бецIаб сардида хьимани, гьесул нуралъ сверухъ бакI гвангъулаан. Гьедин хъван буго «ШархIу шамаил» абураб тIехьалда. Гьоркьо-гьоркьоб гьев велъиялъе гIиллаги Хириясул ﷺ гьайбат бихьун хIал щун рукIунел асхIабзабазул ракIал гIодоре риччазе, гьел рохизаризе, хадусезе мисаллъун букIине гIологи букIана. Амма гьев гьаракь борхун кидаго велъулароан.
 ХIАБИБ МУХIАММАДОВ