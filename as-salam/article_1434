ЦIаялъ бухIизаби гуребги гьелъул гIазабалда букIунеб буго гIакъраби, борхьал, хьверд жаниб бугеб, гьурмада аскIобе босанигицин тIом бухIизабулеб лъим. ГIазабалъул унти цIикIкIинелъун гьенире ккаразул черх чанго нухалъ кIодо гьабулеб буго. Черх, тIом бухIун лъугIанщинахъе щибаб нухалъ гьеб цIи гьабулебги буго. Бищун бигьаяб тамихI гьабулесулги абулеб буго хIатIазда гъоркь лъолеб цIа бугин жинца гIаданиб нах гьалдезабулеб. КагIб абурав асхIабас бицун буго: «Цо нухалъ ГIумар-асхIабгун цадахъ гIодор чIун ругеб мехалъ, гьес абуна: “Я КагIб, бице щиб бугониги, нижер ракIазулъ хIинкъи рещтIунеб, абадияб рукъги ракIалде щвезе”, - ян. Жаваб гьабун дица абуна: “Я муъминзабазул цевехъан, Къиямасеб къоялъ жужахIалъ угьун хIухьел биччалеб буго жиндир сасил кутакалъ аскIор рукIарал малаикзабигун аварагзабицин накабазде ккун сужда гьабизе лъугьунел. Гьелдаса хадуб ГIумар-асхIаб, бетIерги гIодобе дализабун, гIезегIан заманалъ сихIкъотIун чIана. Хадуб дица гьесда абуна: “Я муъминзабазул цевехъан, гьалъул хIакъалъулъ Аллагьасул   тIехьалда хъвангойищ гьечIеб?!” - ин абун. ГIумар-асхIабас цIехана: “Щиб бакIалда хъван бугеб”, - ан. Цинги дица гьесие Къуръаналдаса цIалана (магIна): Гьенир рукIунел руго цIакъ вахIшиял, жидер берал пириялда релълъарал, гьурмадаса цIа бачIунел, кодор маххул рахсалгун хIосал ругел, щиб Аллагьас  тIадкъаниги гьеб гьабизе хIадурал тIом чIегIерал малаикзаби. Жанире гIаси-пасикъал рехизе бугеб лазаталъ жужахIалъуб рукIунел руго кутакал гьаркьал. ЖужахIалде ккаразда букIунеб хIалалъул Къуръаналда абулеб буго (магIна): Малаикзабазул суалалъе жаваб гьабун гьез абула вачIанин. Амма дунялалда жидехъе вачIарас малъараб босунгутIиялъ ва гьелда гIамал гьабунгутIиялъ гьезие сунцаго кумек гьабуларо. Аллагьас  насиб гьабун батугеги цониги муъминчиясе гьеб къоялъул къварилъи ва жужахIалъул гIазаб. Бухарияс рехсолеб буго авагас   гIемер такрар гьабулаанин абун Къуръаналдаса гьаб дугIа: магIна: «Я нижер БетIергьан! Дуца нижее дунялалдаги ахираталдаги лъикIлъи кье, жужахIалъул гIазабалдасаги цIуне», - ян абураб. ХIалкIун хIаракат бахъила нилъецаги гьесда  нахърилъун гьал рагIаби такрар гьаризе! БетIергьанас  щивасул рухI бахъи иманалда ккезабеги ва гьабулеб гIамалги ихлас жиндилъ бугеблъун гьабизе тавпикъ кьеги.  Амин! МУХIАММАДГIАРИФ КЪУРБАНОВ