Как базе лъугьиндал гьеб ахирисеб букIин лъалеб бугони, киндай инсанас гьеб базе букIараб? Гьайгьай, тIокIаб гьечIебгIан цIакъ Аллагьасе мутIигIлъун, хIинкъун, чвахулаго магIугун. Щайха гьедин баларого бугеб щибаб как, хIакъикъаталдаги гьеб бан лъугIизегIанцин чIаго хутIизе ругищали нилъеда лъаларелъул. ЛъикIаб хIалтIи-иш гьабулелъулги гьеб гьабизе ккола ахирисеб нухалъ гьабулеб бугебгIадин. Аралъул пикру гьабун ракI къварилъизе биччаге, кигIан къварилъахъданиги гьеб буго нахъбуссунареб гIумру. ХIинкъунги вукIунге бачIинеб бачIинареб лъалареб букIинеселдаса. Жакъаго гьабе гьабизе кIолебщинаб, рес бугебщинаб. Метералде тIамун тезе ккани, мун метерлъагIан чIаго хутIиялда ракIчIунищ вугев? Щибаб лахIзат хIалтIизабе жакъасеб къо гIадада инчIого букIиналъе, гьабизе рес букIараб лъикIлъи метер гьабизе щвечIого хутIизеги бегьулин. Жакъа бугелдаса разиго вукIа, дуда лъаларелъулха дургоги духъ кодоб бугеб боцIулги метер щиб ккелебали. Жакъа мун талихIавлъун ватани, мун хIакъикъаталдаги талихIав чи вуго. Сон яги церекъад дун талихIавлъун вукIанин дуда ракIалде кколеб батани ва кигIан кIудияб талихIалъ дуда къвал бан букIун батаниги, гьеб буго дудаса араб жо. Метерисеб талихI балагьулев ватани, гьебги буго гIададисеб хIалтIи. Метерисеб къо я бачIина я бачIинаро. Гьединлъидал, хIаркат бахъе жакъаго талихIавлъун вукIине. ХIалтIе ва диналдаго цадахъ магIишатги гьабе дунялалдаги ахираталдаги Аллагь разилъуледухъ