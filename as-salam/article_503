    МацI хIалтIизабизе ккола Аллагь рехсеялъул мурадалда. Аллагь ﷻ рехсеялъул бугеб пайдаялъул бицун рачIарал гIемерал хIадисалги руго. Тирмизиясдаса бицараб хIадисалда буго: «Бищун лъикIаб, БетIергьанасда аскIоб бацIцIадаб, тIадегIанаб, ай сундасаго хирияб буго Аллагь рехсей», - ян. Гьединго Аварагас ﷺ абуна: «Аллагь рехсолесулги рехсоларесулги мисал буго чIагоясдаги хварасдаги релълъараб», - ян. ХIадисул къудсиялда буго: «Дир лагъас Дун ракIалдещвезавидал, гьесда аскIов Дун вукIуна, гьес Дун рехседал - гьесда цадахъ вукIуна, Дица гьевги рехсола. Рокьоялъул манзилалъ Диде гIагарлъани, Дун гьесде гIагарлъула зирагIалъ», - ян (имам Бухари). Нилъеца гьарулел гIамалазулги кири цIикIкIуна Къуръан цIалиялдалъун цIикIкIунебго гIадин. Гьебги бан буго кIиго жоялда. Нилъер ракIалъе зикру, ччугIие лъимгIадинаб жо буго. ХIисаб гьабе, щиб  хIалалда букIине бугеб ччугIа, лъим гьечIеб бакIалде ккани? Лъим щвечIони гьеб холагури. Гьединго нилъги хола ва ракIги чIунтула зикруялдаса махIрумлъун чIани. Зикруялда тIадчIани, ургъелал ва пашманлъаби дагьлъула, рохел бачIинабула. РекIелъ бугеб мукъсанлъиги къасаватлъиги инабула зикруялъ. Зикруялда машгъуллъиялъ инсан нахъчIвала гъибат, бугьтан гьабиялдаса ва гьереси бициналдаса. ГIибадатазул бищун бигьаяблъунги тIадегIанаблъунги ккола зикруялда даимлъи. Гьелъ гьурмаде нур бачIинабула, захIмалъи бигьа гьабула, ризкъи тIаде цIала, черх къуватаблъун гьабула. ШайтIанги тIуризабула, гьеб  гIодобегIанлъизабула ва пашманлъизабула.  