  Масала, Гъуниб росдал ясли-ахалъул гьитIичазухъе щвана районалъул диниял хIаракатчагIи. «Инсан» фондалъул гIахьаллъигун тIобитIана байрам, гIисиназда бичIчIуледухъ гьабуна вагIза-насихIат. Хасго гьеб гьабизе кумек гьабуна районалъул имамзабазул советалъул председатель ГIалиасхIаб Разакъовас, Гъуниб росдал имам ГIабдула МухIаммадгIалиевас, «Инсан» фондалъул районалда бугеб бутIаялъул нухмалъулев ГIабдуллагь ШагIбановас, руччабазе исламияб лъай кьеялъул отделалъул нухмалъулей Асият ГьитIинамухIаммадовалъ ва цогидазги. Гьединго, лъимал цIуни-ялъул къоялъул хIурматалда, КЦСОНалъул социалиял хIалтIухъабаз сапар бухьана ресукъал хъизамазухъе ва гьел рази гьаруна сайгъат-саламаздалъун. Чияр къварилъи жидергояблъун бихьулел социалиял хIалтIухъабаздаса, гьезул жавабчилъиялда ругел, разигоги рукIуна.    