Цо кIудияв гIалимчияс абун буго: «Дуе хъвараб цогиясе щоларо. Дуего хъвараб ризкъи, къартI ва тIадегIанлъи цIунун кваналевлъун вукIа, амма мунго гIодовегIанлъизавулеб хIалалъ кванаге», - ян. Балагье, гIакълу бугесе пикру гьабизе ругел берцинал рагIаби. Кваналеб жоялъе гIоло инсан вукIине бегьуларо пулеб гьуриялъ хъамун унеб кьишниялда релълъун. РахIаталъул къояз ризкъи кьолев Аллагьасда ﷻ , захIмалъи бачIиндалги лагъзал кIочон толаро. Лъугьа-бахъунелъул халгьабун, кваналеб жоялъул къача-рачай лъугьине бугин бициндал, тукаби чIорого гьарулел хъантIарал чагIилъун рукIинеги рекъараб гьечIо Аллагьасда ﷻ божулел чагIазе. «Анисул жалис» абураб тIехьалда хъвалеб буго Аллагьасул ﷻ махлукъатазул бугин халатаб гозоги бугеб цо хIинчI. Гьеб боржунин ралъдада тIасан ва тIаде бачIун кит бихьидал, гьелда тIад чIолин. Киталъулги бугин гIусазда лъугьунеб унти, гьеб хIинчIалъ цаби-гIусазда гьоркьоб къараб жо бахъун гурони сахлъулареб. ХIинчI тIад чIараб мехалъ киталъ кIал гьакIкIалеб буго ва гьелъ гIусазда гьоркьоб къараб гьан бахъун кваналеб буго, цинги киталъул унтиги тIагIунеб буго.  Гьединаб хIалаздаги жиндир махлукъаталъе ризкъи кьолевлъун вуго БетIергьан Аллагь ﷻ . Амма цогидаб махлукъаталъе кьечIеб гIакълуги кьун, хира гьарун рижарал нилъ, тавакал лъугIун рортанхъизе кколаро. Къуръаналда буго (магIна): «Муъминзабилъун нуж ратани Аллагьасде ﷻ тавакал гьабе», - ян (суратул «Маидат» 23 аят). Аллагьас ﷻ  ризкъи кьезе Жинца тIаде босун бугин Къуръаналъул 99 бакIалда абулеб буго. Нилъеца кигIан цIакъ бахъун тIалаб гьабуниги Аллагьасул ﷻ хIукму гьечIеб жо нилъее щоларо. Хадур рортанхъичIониги, Гьес ﷻ кьезе хъвараб гьукъулебги баккуларо. Ракьалда тIад цониги хIайван гьечIо, гьелъие ризкъи кьезе Дица ﷻ тIаде босун гурониян абураб магIнаялъул цоги аят буго хирияб Къуръаналда (суратул «Гьуд» 6 аят). ХIайваназегицин ризкъи кьолес инсанасе кьей къотIизабуларо. Амма кантIизе ккела, захIматаб хIал лъугьине бугин хабар баккидал дунявияб магIишаталъул нахърател гьабулел нилъеца, щибаб къойил имамзабаз хвалил бицунеб, гьеб тохлъукьего тIаде бачIунин абун вагIза-насихIат гьабулелъул ахираталъе гьабулеб гIамал цIикIкIинаби, гьелъул нахърателал гьари гIемерлъулищ нилъер абуралдеги. Аллагьас ﷻ  бичIчIи кьеги киназего, ракъиялдасаги цIунаги БетIергьанас! Амин
 МУХIАММАДГIАРИФ КЪУРБАНОВ