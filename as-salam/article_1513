Адиатуллина Альмира Лутфуловна гьаюна 1938 соналъул 8 июлалда Башкирия АССРалда. 1965 соналда Казаналъул пачалихъияб университеталъул филологияб факультеталъул журналистикияб отделения лъугIизабуна. 1996-1999 соназда цIалана Казаналда бугеб «МухIаммадия» мадрасалда. 1957 соналда хIалтIана «Совет мэктэбе» («Советская школа») абураб журналалъул редакциялда. 1964 соналдаса байбихьун 1993 соналде щвезегIан хIалтIана «Азат хатын» абураб журналалъул редакциялда. 1980 соназул ахиралда ва 1990 соназул байбихьуда Альмира Адиатуллиналъ гIахьаллъи гьабуна татар халкъалъул миллияб цIилъиялъул гIуцIиялъулъ. Бусурбабанал руччабазе паспорталда хIижабгун сурат бахъизе ихтияр тIалаб гьабунги цIакъ гIемер цее яхъана гьей. Гьеб сабаблъун гьелъул цIарги дунялалдаго тIибитIана. «Дунялалда тIад бищун лъикIай 100 чIужугIадан» абураб номинациялда гьей йихьизаюн йикIана Нобелилаб премия кьеялъеги.