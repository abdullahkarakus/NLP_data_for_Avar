Авараг ﷺ вукIана гIадамазул бищун хIелму цIикIкIарав, жиндиего зарал цIикIкIанагIан гьесул хIалимлъиги цIикIкIунаан. Гьев чIвазеян къасд гьабурал, гьесие загьру кьезеян хIалтIарал гIадамал тамихI гьабичIого риччан тана.   Ягьудиязул гIалим Зайд бин СагIнатица бицана: «Дида МухIаммадил авараглъиялъул киналго гIаламатал рихьун рукIана, кIиго гIаламат хутIун: гьесул хIалимлъи ццин бахъиналдаса цебе ккола, гьесие цIикIкIун зарал гьабурабгIан гьесул хIалимлъи цIикIкIуна», - ян абурал. Цинги Зайдие бокьун букIана гьеб кIиялъулго хIалбихьизе. Цо къоялъ бадавияс (бедуин) жиндирго къварилъи бицана Аварагасда ﷺ. Аварагасухъ гьесие кьезе гIарац батичIелъул, ягьудияв гIалимчияс гьев мискинчиясе гIарац кьуна, Аварагас ﷺ заманалда тIадбуссинабизе къотIиги гьабун. Зайд, налъи кьолеб заман щвелалде чанго къоялъ цевеги вачIун, Аварагасул ﷺ гIабаги цIан, абуна: «Ле, МухIаммад бецIуларищ дуца дир налъи, АллагьасхIаги, нуж, ГIабдулмутIалибил наслуго налъуе кIарчанал рукIун руго», - абун. Цинги ГIумар-асхIабас абуна: «Я Аллагьасул тушман, дуца гьеб Аллагьасул Расуласдайищ абулеб бугеб?» - илан. Авараг ﷺ хьимана ва ГIумар-асхIабасухъги валагьун абуна: «Я ГIумар, ниж гьеб дуца абулеб жоялдасаги цогидаб жоялде хIажат руго дудаса. Дуца дида абе, берцинго налъи тIадбуссинабеян ва гьесдаги абе жиндир налъи берцинго нахъе тIалаб гьабеян. Я ГIумар, мун а гьевгун цадахъ ва гьесул налъиги тIадбуссинабе, къого сахI чамасдакIилги кье гьесие дуца хIинкъизавуралъухъ», - абун. Гьелда хадуб Зайдица ислам къабул гьабуна ва бицана жиндие Аварагасул ﷺ хIалбихьизе бокьун букIанин абун.  