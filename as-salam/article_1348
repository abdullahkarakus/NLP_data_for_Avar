Савбан абурав асхIабас бицана: «Ниж рукIана авараггун ﷺ цадахъ сапаралда. Цинги цо-цо асхIабзабаз, цебе рехсараб аяталъул бицунаго, аварагасда ﷺ  гьикъана хIажалъи ккедал кумеклъун букIине нахъе цIунизе бищун лъикIаб щиб нижее бугебилан. Аварагас ﷺ жаваб гьабун абуна: «Бищун пайдаяб ва бищун лъикIаб буго Аллагь ﷻ рехсолеб, Гьесие ﷻ рецц гьабулеб, Гьесдаса ﷻ мунагьал чури тIалаб гьабулеб мацIги, Аллагьас  ﷻ кьурал нигIматазе, лъикIлъабазе шукру гьабулеб ракIги ва диналъулъ квербакъулей муъминай чIужуги», - ян.
 Аллагьасе ﷻ  гьабулеб гIибадаталъулъ кумеклъунги жий йикIуней, ай Аллагьги ﷻ  аварагги ﷺ ракIалде щвезаюлей, зинаялдасаги рос нахъчIвалей муъминай чIужугIадан инсанасе щвей ккола дунял-ахираталъул талихI. Хирияв аварагас ﷺ, цебе рехсараб лъабго жо, ай Аллагь ﷻ рехсолеб мацI, шукру гьабулеб ракI ва муъминай чIужу, жавабалъе хасс гьаруна гьездаса инсанасе гьаб ракьалда пайда цIикIкIун щолеб жо гьечIолъиялъ. БоцIи-мал буго нилъеца цIунизе кколеб жо ва амма гьал цере рехсарал жал руго дунял-ахираталда нилъ цIунулеллъун.
 Лъадуца кидаго диналъулъ ва дунялалъулъ кумекги гьабулеб бугони, кидаго Аллагьасукьа ﷻ хIинкъиялдеги рос ахIулев вугони, хIалалаб ризкъиялдеги гьесизавулев вугони, рокъоса къватIиве унаго «ракъи нижеда хIехьезе кIола, амма Аллагьасул ﷻ гIазаб хIехьезе кIвеларо, гьединлъидал гьарула хIалалаб ризкъигун тIадвуссайин» абулебги бугони ва лъималазе битIараб, динияб тарбияги кьолеб бугони, дур эбел-инсул, гIагарлъиялъул адабги гьабулеб бугони, гьеб мехалъ аварагас r абухъе - «ГIадамаз бакIарулелъул бищун лъикIалдасан гьеб чарагьечIого ккола. Аллагьас ﷻ щивасе кьеги ункъункъ гьединал муъминал руччаби», - ян аби битIараб букIинарищ.
 ЖАБИР МАЖИДОВ