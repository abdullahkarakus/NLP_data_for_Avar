Ахирисеб «АттахIийяту» цIалун Аварагасде  ссалатги битIун хадуб салам кьелалде цIализе суннатлъулеб дугIа буго: МагIна: «Я, дир Аллагь, Дуца дир церехун гьаруралги хадур гьаризе ругелги мунагьал чуре, балъго гьаруралги тIатун гьаруралги чуре, гIорхъолъа борчIун исрап гьабурабги чуре, дида лъалареб Дуда жиб лъалебги чуре, Мун Дуе бокьарав цеве ккезавулев (тIадегIан гьавулев), Дуе бокьарав нахъе ккезавулев (гIодовегIан гьавулев) вуго. Мун гурони жиндие лагълъи гьабизе бегьулеб щибго жоги батун гьечIо, дир мунагьал чуреянги гьарула дица Дуда, дун Дудехунги вуссуна (тавбу гьабун)». МагIна: «Я Жиндие бокьухъе ракIал сверизарулев Аллагь, Дуца дир ракI дур диналда чIезабе». МагIна: «Я, дир Аллагь, дица дирго напсалъе гIемераб кIудияб зулму гьабуна. Мунагьалги Дуца гурого чуруларо, Дуца Дудаго аскIоса (Дур рахъалдаса) дир мунагьал чуре, Мун дидаги гурхIа, Мун цIакъ гурхIулев вуго». МагIна: «Я, дир Аллагь, дица Дудалъун цIуни тIалаб гьабула жужахIалъул гIазабалдасаги, хабал гIазабалдасаги, хвалилгун чIаголъиялъул питнаялдасаги, масихI дажалил питнаялдасаги». Гьаб ахирисеб дугIа цIакъ кIвар цIикIкIараб ккола. Гьеб цIалеян кьучIаб хIадисалда амруги бачIана. ТIадеги, батIаго как балев чиясги, имамасда хадув вугев чиясги, гьес салам кьун хадубги дугIаби цIикIкIинаризе бегьула.  «АттахIийятуялъул» ахиралда дугIа гьабичIого тезе карагьатаб буго. КIиго ракагIаталъ имамасдаса кватIун как бухьарав маъмумас тIоцебесеб «АттахIийят» цIалун хадубги гIадада вуцIцIун чIечIого «Кама ссалайта», гьелда хадур гьарулел дугIабиги цIализе суннатал руго. ШАМИЛ МУХIАММАДОВ
«АС-САЛАМАЛЪУЛ» МУХБИР