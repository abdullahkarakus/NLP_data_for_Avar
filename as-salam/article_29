  Хирияв МухIаммад ﷺ аварагасул ишалъул тIадегIанлъи бихьизабулел жал цIакъго гIемерал руго. Гьезул цебесеб кьерда буго гьаб хадуб рехсараб. Жиндир къадимияб калам Къуръаналда БетIергьан Аллагьас ﷻ абун буго: «ХIакълъунго, Аллагьас ﷻ ва гьесул малаикзабаз салават битIула аварагасде. Я, гьал иман лъурал чагIи, нужецаги битIе гьесде салаватги саламги». (суратул «Ал-АхIзаб» 56 аят). Жив цогояв, авал-ахир гьечIев хан, кинабго махлукъат жинца бижарав, сундаго хIалкIолев халкъалъул магIбуд, лъидего хIажат кколарев тIадегIанав Аллагьас жинцаго салават битIулеб буго жинца вижарав, жиндир махлукъаталде. Гьеб буго нилъер авараг ﷺ Аллагьас ﷻ кигIан цIакъ хира гьавун вугебали нилъеда бихьизабулеб кIудияб хIужа. Расуласде ﷺ салават нужецаги битIеян гIадамазде хитIаб буго аяталда жаниб. Пикру гьабе, гьеб хитIаб гьабилелде цебе, салават битIиялъулъ гIадамазе мисаллъун тIоцеве Аллагь ﷻ живго чIана, хадур малаикзабиги чIезаруна. Гьеб хIалалда кIвар кьун живго БетIергьанас ﷻ гIадамазда жинде салават битIизабулев. Зобал, ракьал цIурал малаикзабазги жинде салават битIулев. Азалалдаго салават Живго Аллагьасги ﷻ битIарав Авараг ﷺ кинав чи вукIунарев. КигIан тIадегIанаб даражаялде Аллагьас ﷻ гьев ﷺ вахинавун вугев. ТIад ургъанагIан хIайранлъизе бачIуна. Аварагасул ﷺ берцинлъи щивав чиясда жиндир макъамалда рекъон бихьула. Макъам тIадегIанлъарал вализабазда, Аллагьасде ﷻ гIагарлъараб агьлуялда бихьулеб гьесул ﷺ гьайбат нахъа ругезда бихьуларо. Амма кигIан тIадегIанги вахун МухIаммад ﷺ аварагасул цIикIкIарал манакъибал рихьаниги, гьезда хадурехунги жеги цIикIкIа-цIикIкIарал хиралъаби, тIокIлъаби рукIуна. ТIубанго гьел лъан инсанасда бажаруларо.  