ШАМИЛ МУХIАММАДОВ, «АС-САЛАМАЛЪУЛ» МУХБИР Гьединго паризаяб букIа, суннатаб букIа какил цебесеб кIиго ракагIаталда Къуръаналъул суратал цIализе суннатаб буго. Лъабабилебги ункъабилебги ракагIатазулъ гьел цIализе суннатал гьечIо. Амма тIоцебесебги кIиабилебги ракагIатазулъ цIалун ратичIони, лъабабилебги ункъабилебги ракагIатазулъ цIализе суннатлъула.  Имамас тIатун «АлхIам» цIалулел каказулъ (маркIачIул, боголил, рогьалил, рузманалъул, таравихIазул, гIидазул) гьес суратал цIалулеб рагIулеб бугони, гьесда хадуб как балев маъмум гьесул цIалиялъухъ гIенеккун чIела Къуръаналъул суратал цIаличIого. Гьелго каказулъ имамасул цIали рагIулеб батичIони, маъмумасги суратал цIалила.  Балъго «АлхIам» цIалулел каказулъ имамасги маъмумасги кIиязго цIалула «АлхIамалда» хадур суратал. Къуръаналъул цо аят цIаланиги суннат тIубала. Лъабго цIалани - камиллъула. Камилаб сурат цIали гьелда ращадал аятал цIалиялдаса хирияб буго.  Цо-цояз аятал цIикIкIун цIалиялдасаги къокъаб тIубараб сурат цIали хирияб бугиланги абула. Цебесеб ракагIаталда цIалулеб сурат, хадусеб ракагIаталда цIалулелдаса халатаб цIализеги суннатаб буго. Цебесеб цебе, хадусеб хадуб - Къуръаналъул тартибалда суратал цIализеги суннатаб буго. Цоцада хадур цун ругел суратал цIализеги суннатаб буго.  Цебеселда «Къулгьу» цIалани, гьелда хадусеб «КъулагIузу» халатабги бугелъул, гьебищ яги «Инна агIтIайнакайищ» цIалилебилан абуни, «Инна агIтIайнака» цIалила, амма гьелдасаги хирияб буго «КъулагIузуялъул» «Къулгьуялдаса» дагьаб къадар цIалун тезе. Имамас кIиго ракагIат бан хадуб маъмумас как бухьани, жиндирго цебесеб кIиябго ракагIаталда маъмумас суратал цIалила, рес ккани, ккечIони - лъабабилебги ункъабилебги ракагIаталда цIалила.  МаркIачIул какил тIоцебесебги кIиабилебги ракагIаталда суратал цIаличIого хутIани, лъабабилеб ракагIаталда кIиго сурат цIалила. Какил паризаял жал релълъинаруни чиясул гIумру гьабизе къваригIарал лугбазда, суннатал ккола как берцинлъизабулел жал, ай гьурмаца, квераз, кьунсруз чи берцинлъизавулев гIадин.