  Хадубги Аварагас ﷺ абуна: «Я, МугIаз, дица дуе насихIат гьабула щибаб как бан хадуб гьаб дугIа цIалеян: «Аллагьумма агIини гIала давами зикрика ва шукрика ва хIусни гIибадатика». МагIна: «Я, дир Аллагь ﷻ, Дуца ﷻ дие зикру бачиналъе, шукру ва гIибадат гьабиялъе кумек гьабе». ГIабдуллагь ибну ГIасидаса бицараб хIадисалда Аварагас ﷺ абунин бицунеб буго: «КIиго гIамал бугила жинда тIадчIей гьабурал алжаналде унел, амма гьеб гьабулел чагIи цIакъ дагь гурони гьечIила. Гьезул цояб кколила щибаб какда хадуб анцI-анцI нухалъ СубхIаналлагь, АлхIамдулиллагь, Аллагьу акбар аби. Къойил щуябго какда хадуб гьедин гьабуни, гьезул къадар нусиялда кIикъоялда анцIгоялде бахунеб буго. Аллагьас ﷻ цо лъикIаб гIамалалъул кири анцIиде бахинаби халгьабун гьелъул кириялъул хIисаб цIадирабазда лъуни, азаралда щунусиде бахина. КIиабилеб гIамал буго кьижилалде цебе лъебералда лъаб-лъаб нухалъ гьебго СубхIаналлагь, АлхIамдулиллагь, Аллагьу акбар аби. Гьединги гьабун, гьезулъ бугеб Аллагьасул ﷻ цIар нусиде бахунеб буго. Цебехун халгьабураб кинниги гьелъул кириялъулги гIадад азариде бахина». Гьедин Аварагас ﷺ абидал, асхIабзабазул цояс цIехана: «Я, Аллагьасул расул ﷺ, гьебгощинаб кири щолеб гIамалалдаса кинха нижеца инкар гьабилеб», - абун. Аварагас ﷺ абуна: «Нужеца как балеб мехалъ шайтIан бачIуна ва щиб-щибги ракIалдеги ккезабун пикру батIияб рахъалде буссинабизе жигар бахъула. Кьижизе регулеб мехалъги макьу щвезабула ва дугIа гьабизе, Аллагь ﷻ рехсезе нуж кантIизе толаро. Гьедин гIемерисел гIадамалги гьеб кириялдаса махIрумлъула», - ян. ХIакъикъаталдаги, гьадин букIинеги букIуна. Щивасда лъалеб батила, как балаго чан батIияб пикру ботIролъе бачIунебали, кин жив как балаго гьелъулъ хIузур кквезе толареб жоялде шайтIаналъ вуссинавулевали. Цоги, Абу-Заридаса бицараб хIадисалда Аварагас ﷺ абулеб буго: «Рогьалил ва боголил как бан хадуб, ругеб бакIалдаса рагъаричIого анцIго нухалъ «Ла илагьа илла ллагьу вахIдагьу ла шарикалагьу лагьул мулку ва лагьул хIамду юхIйи ва юмиту ва гьува гIала кулли шайъин къадир» - абурав чиясе Аллагьас ﷻ анцIго кири хъвала, анцIго мунагь чурула ва анцIго даражаялъ тIадегIан гьавула, гьеб къоялъ хIарамалдаса рикIкIадги вукIина, хIатта шайтIаналдаги кIвеларо гьесда аскIобе къазе, гьеб къоялъ гьесухъа мунагьги ккеларо», - ян. Халгьабеха, муъминзаби, гьаб рехсараб кIиябго гIамал гьаби захIматаб жо гуро. Нилъерго гьабулеб ишалъул ургъел гьечIолъиги ва диналъулъ тIаса-масалъи гьаби гуреб. Дагьаб гIамал бихьун цIикIкIун кири кьолев БетIергьан ﷻ вугеб мехалъ гьеб гьабичIого тей, дидани ккола, чиясул ахIмакълъи бугин. Щайин абуни, нилъеца дунявияб щолеб жо гьедин толарелъул. Аллагьас ﷻ кумек гьабеги Гьев ﷻ ва Гьесул ХIабиб ﷺ нилъедаса разиго вукIунеб куцалда гIамал гьабизе.  