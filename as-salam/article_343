Унсоколо районалъул бетIер ГIиса НурмухIаммадовасул нухмалъиялда гъоркь администрациялъул конференц-залалда тIобитIана районалъул хIаракатчагIазул гIахьаллъигун данделъи. Гьелда гIахьал-лъи гьабуна росабазул бегавулзабаз, депутатаз, администрациялъул отделазул нухмалъулез, школазул директорзабаз, лъималазул ясли-ахазул заведующияз ва муфтияталъул вакилзабаз.  Гьениб бицана 25 сентябралда районалде Аварагасул ﷺ асарал рачIине ругеблъиялъул ва гьелде гьабизесеб хIадурлъиялъул хIакъалъулъ. Данделъи рагьулаго ГIиса НурмухIаммадовас абуна Аллагьасе рецц бугин кIиго имамасул ватIаналдаса нилъ ратиялъухъ. - ГIемерал районазул жамагIатазе бокьун букIана гьел асарал жидехъего рачIине. Амма гьанже гьеб талихI щвана нилъее. Гьединлъидал нилъеца мустахIикъаб дандчIвайги гьабизе ккола асаразда, - ян бицана районалъул бетIерас.