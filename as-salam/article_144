  Цогидаб хIадисалда свалат-салам лъеяв Аварагас ﷺ абулеб буго: «Жинца гьоболги кIодо гьавуларев ва гьесул адабги цIунуларев инсанасулъ лъикIлъи гьечIо», - ян. Гьединго, хIадисалда буго: «Гьобол нужехъе жиндиего хъвараб ризкъиялда хадув вачIуна ва гьениса нахъе уна хъизамалъулго мунагьалги чурун, гьезие баракатги тун», - ян. Гьоболас кванараб жо Аллагьас ﷻ  гьесие хъвараб ризкъи буго, гьелдалъун рукъалъул бетIергьан мискинлъуларо, гьелъул гIаксалда, гьоболасул баракаталдалъун рукъалда баракатги лъола, рукъалъул агьлуялъул мунагьалги чурула.    