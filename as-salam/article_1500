Лъаларо, ракъун хутIилин абураб хIинкъиялъищ яги халатаб хьулалъищали, нилъеца бакIарулеб магIишаталъе гIурхъирахъго букIунаро. Исламияб диналъул ахIкамазде раккани, гьениб бицунеб батIияб буго. Инсанасул рухIал рижилалдего бижун бугин абулеб буго гьезие букIине бугеб ризкъи. КигIан нилъ хадур лъугьаниги нилъее азалалда хъвараб гурони ризкъи щвеларин буго. ТIадегIанав Аллагьас халкъалъул рухIал рижана чурхдул рижилалде ункъазарго соналъ цере. Ризкъиги бижана, ай щибаб рухIалъе, рухIал рижилалде ункъазарго соналъ цебе, БетIергьан Аллагьасда жинца ризкъи гьарулесеги, гьаруларесеги батIалъи гьечIого. Къуръаналда БетIергьанас абулеб буго: «Дица цониги рухI бугеб жо бижичIо гьелъие ризкъи бижун гурони», - ян. Щибго хадурго лъугьинчIониги хъвараб ризкъи щвечIого чи хутIунгутIиялъе мисал буго ургьив вугеб заманалда ва жиндаго магIишат гьабизе лъазегIан берцинго гьев хьихьи. Гьединго балагье гIалхул хIайваналъухъ. Гьелъие мисалалъе бачина Анасица бицараб хIадис: «Дун вахъана свалат-салам лъеяв Авараггун цадахъ Мадинаялъул гIалхуде.  Дихъ букIана лъимги, свалат-салам лъеяв Аварагасе какичуризеян босараб. Цинги Расул лъугьана цо кIкIалахъе. Гьениса бетIерги тIаде борхун, диде квер хьвагIана. Дун гьениве щвана. Гьениб бугоан гъотIода чIараб цо хIинчI, жиндир гозо гъотIода кIетIезабулеб. Цинги свалат-салам лъеяв Расулас абуна: «Дуда лъалищ гьадаб хIинчIалъ щиб абулеб бугебали? - ян. Дица абуна лъаларин. Гьеб мехалда свалатсалам лъеяв Расулас абуна: «Гьадалъ абула буго: “Я дир Аллагь! Мун гIадилав, зулму гьечIев вуго.  Дир бадиб канлъиги гьечIо, дун бакъунги буго, дие кваназе жо кье”, - ян. ГьебсагIаталда бачIун цо гарцI, гьелъ гьакIкIан букIараб гозоялде гьоркьобе лъугьун ана, хIинчIалъ гьебги кванана. Гьанже лъугьана хIинчI гозоялъул кIиябго рахъ цоцалъ кьабизабизе. Гьанжеги абуна свалатсалам лъеяв Расулас: «Дуда лъалищ долъ щиб абулеб бугебали?».  Лъаларин дицаги абуна. Цинги свалат-салам лъеяв Расулас абуна: «Долъ абулеб буго щив чи вугониги БетIергьан Аллагьасде таваккал тIамун, Аллагьас гьесие гIей гьабула. ТIадегIанав Аллагь рехсон щив чи вугониги, гьев чи Аллагьасда кIоченеги кIочонаро», - ян. Хадубги абуна свалат-салам лъеяв Аварагас: «Я, Анас! Щив чиха кколев гьалдаса хадувги ризкъиялда щаклъулев», - ян. ГIАБДУЛЛАГЬ МУХIАММАДОВ,
«АС-САЛАМАЛЪУЛ» РЕДАКТОР
