            Кинабниги кIваргун къуват гьелде кьолев Дагъистаналъул муфти, шайих АхIмад-афандиги вуго. Гьесул заманалда «Ас-салам» казият бахана республикаялъул даражаялдаса ТIолгороссиялъулгоялде. ГьабсагIат гьеб тIибитIун буго Россиялъул киналго регионазда. МагIарулги гIурусги гурони цоги мацIазда букIинчIеб казият жакъа къоялъ 13 батIияб мацIалда къватIибе бачIуна. «Ас-саламалъул» кумекалдалъун гIемерав чиясе рес щвана исламалъул хIакъалъулъ битIараб рахъ лъазе, бусурбабазул берцинаб гIумруялъулгун лъай-хъвай гьабизе. Казият лъугьана хIакъаб динги босун щибаб рокъобе бачIунеб Аллагьасул чапаралъул бакIалда. Советияб заманалда лъида ракIалде кколеб букIараб рокъобе гьадинаб казият щвезабулеб заман букIинин абун. Гьадин букIине бугин абунигицин, цониги чи божилароан. Балагьеха Аллагьас нилъее кьун бугеб рахIматалде. Гьедин букIин лъалеб бугониги, нилъ кIвахIаллъулел руго казият хъвазе ва цIализе. Гьедин ругони умумузул букIараб заман тIадбуссинеги рес буго. Гьединлъидал, кьураб нигIматалъе шукру гьабун, «Ас-салам» казияталде жеги цIикIкIараб кIвар кьезе рекъараб буго.             Гьаб казият баракатаб букIиналъе далил нилъеца цебеккун бицана. Гьелде тIадеги, шайих АхIмад-афандияс гьелде кьолеб буго кIудияб кIвар. Гьелъие нугIлъи гьабула гьал къоязда Дагъистаналъул муфти, шайих АхIмад-афандияс «Ас-салам» казияталъул редакторзабазулгун, хIалтIухъабазулгун тIобитIараб данделъиялъги. КигIанги заман гьечIев, хIалтIи цIикIкIарав чи вугониги, нижер коллективгун гIодов чIун, хIалтIи дандбан, хадубккун гьабизеселъе гIакълаби кьуна ва насихIатал гьаруна. Гьединал данделъабаз кьола хIалтIуе лъикIаб чIаголъи ва къуват. Устарзаби рихьиго ккола кIудияб асар гьабулеб жолъун. Гьелеха бусурбаби, устарзабазул балагьи ва квербакъи, гьезул амруялда гъоркь къватIибе биччалеблъун ккола нужеда кодоб бугеб «Ас-салам» казиятги.  