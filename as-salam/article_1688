Аллагьасул хIакъалъулъ нилъеда лъазе кколеб, амма гIемерисезда лъалареб гIелмуялдаса ккола Гьесул  сифатал лъазари. Цо-цо гIалимзаби руго гьел лъазари тIадаб бугин абулелги. Гьеб кинабго букIуна лагъасул хIалазухъги макъамазухъги хал гьабун. Щивав чиясул жинда рекъараб букIуна гьабулеб гIибадат ва цогидаб гIамалги.  Гьеб цIуни тIагIат гьаби ккола, гьеб рехон тей мунагь ккола. Киналниги тавбуялде хIажатал чагIи ращадал гьечIо, ай гIалимав чиясул тавбу букIуна мунагьаздаса, хассал чагIазул тавбу букIуна Аллагь рехсеялдаса, хасазулги хасазул тавбо букIуна Аллагь тун нахъияб жоялде жидер ракI гьетIиялдаса. Аварагазабазцин гIей гьабун гьечIеб мехалъ тавбу гьабиялдаса, гьеб гьаби нилъеда кигIан рекъон букIинареб.  НухI аварагас Аллагьасде  гьарана: «Мун дида тIаса лъугьинчIони ва гурхIичIони дун вукIина чIорого хутIараздасан». Гьединго Муса, ГIиса, Давуд, Сулайман ва цогидал аварагзабазги тавбу гьабуна. Халкъазул церехъабилъун ва ракьалда тIад Аллагьасул халифабилъун ругел аварагзабицин тавбуялде хIажалъидал, метер къиямасеб къоялъ Аллагьасда  цеве вахъун чIедал гуккиялъул рокъор ругел, шагьватаздаги нахърилъунел, дунялалъги гуккарал, тIагIатги рехун тун шайтIаналъул чIолохъжоги ккун ругел мунагьазул цIурал нилъер хIал киндай букIина!? Жеги лъазе ккола тавбу кIиго бутIаялде бикьулеблъи. Цо нилъеца цебе бицухъе инсанасда жиндаго хурхараб, кIиабилеб цогиял гIадамазда хурхараб. Гьедин жиндагоги цогидасдаги гьоркьоб ккараб магIсият, мунагь, зулму бугони цере рицарал щартIазде тIаде бачIуна жеги ункъабилебги шартI. Гьеб ккола жиндие кьезе хIакъ бугев тIасалъугьинави. БетIергьан Аллагьас  жиндир лагъасе кумек гьабизе бокьараб мехалъ, гьев тIаса вищула тIагIат гIибадат гьабизе ва Жинцаго  гьесие тавфикъ кумекги гьабула, гьесул ракIги гвангъизабула. Цинги гьеб гвангъиялдалъун лагъасда бажарула текъабги хIакъабги батIа бахъизе, жеги гьев ваккизавула жиндирго нафсалъул гIайибазде. МАХIАЛИЕВ МУХIАММАД, ДУБКИ МАДРАСАЯЛЪУЛ МУГIАЛИМ.