  Как балеб мехалъ гьаризе карагьатал жалаздасан ккола:   ЧIужугIаданалъе суннатаб буго как балеб мехалда бихьинчиясдехун щуго бакIалда хилиплъи гьабизе. Гьеб гьабичIого тезе карагьатабги буго.   Как балев чиясухъа гьал хадур рехсарал жал лъугьани как бан лъугIилалде, гьев чиясул как батIулаблъун букIуна. ТIоцебесеб, как балеб мехалда кIалъай. Гьеб кIалъайги букIине ккола как хвезе ккани Къуръаналдасаги зикру-дугIаялдасаги гуреб кIалъай. КIиабилеб, какил гуреб гIамалалдалъун лъабго яги цIикIкIун нухалъ лага багъаризаби ва  гьединго гьеб багъариги букIине ккола тIатIалаго. Багъариялда гьоркьоб заман ани, гьеб тIатIала багъарараблъун букIунаро. Гьебги какилъ гьабулеб гIамалалдаса букIунгутIиги буго. Лъабабилеб, какилъ хъубаблъун рикIкIунеб ва жиндаса гIафвуги гьабулареб жо тIаде бачIин. Цояс рехун яги гьуриялъ бачун как балев чиясде тIаде бакъвараб хъублъи бачIани ва гьес хехгьабун нахъе рехани яги хъублъи бахараб ретIел бахъун гIодобе рехани, гьесул как батIуллъуларо. Как бан лъугIидал, ратIлида хъублъи батани, гьеб какги цIигьабун базе тIалъула. Ункъабилеб, как балев чиясул гIаврат загьирлъи. ГIаврат загьирлъиги бихьинчиясулги чIужугIаданалъулги хасаб букIуна. Как хвезе кканиги букIине ккола бокьун яги загьирлъун букIинги лъалаго бахчичIого тей. Амма гьесул пишаялдалъун гуреб куцалда гIаврат загьирлъани ва хехго бахчани, как батIуллъуларо. Щуабилеб, как балаго квана-гьекъей. Как балев чияс кигIан гьитIинаб бугониги жо кванаялдалъун как хола. Гьединго кIалдиб чакаралъул кесек бугони ва гьелдаса биараб жо хIацIугун цадахъ къулчIани, гьелъги как хвезабула. Анлъабилеб, какие чури биххи, ай салам кьелалде цебе. Как балаго кIудияб букIа, гьитIинаб букIа хIадас ккеялдалъун, ай чури биххиялдалъун ва гьединго гьури бачIиналдалъун хола как. Анкьабилеб, ухIуди, велъанхъи, гIоди ва зигарди. Гьал жалаздалъун кIиго хIарп загьирлъулеб батани ва гьединго жиндиего бокьун гьабулебги батани, гьев чиясул как хола. Амма гьесул ихтяр гьечIого бачIани, как холаро. Ва гьединго как хола зикру-дугIа цIалани, цониги чиясде хитIаб гьабиялъул нияталда. Микьабилеб, как балев чиясул ният хиси. Чияс къасд гьабуни какидаса къватIиве вахъине яги жиндирго къватIиве вахъин хурхинабуни цониги жоялда, масала, цо чи жаниве вачIани дун какдаса къватIиве вахъине вугин абун. Гьев чиясул как хола гIицIаб гьесул нияталдалъун. Гьеб биххиялъе гIиллаги буго гьесул чIванкъотIараб ният букIунгутIи как базе. ИчIабилеб, кереналдалъун къилбаялдаса вуссин. Щайгурелъул, къилбаялде вуссин шартI букIиналъе гIоло, как бегьизе ккани. Какилъ вукIин ракIалдещвечIого вуссун ватани ва хехго къилбаялдеги вуссани, как холаро. АнцIабилеб, исламалдаса ватIалъи (Аллагьас цIунаги), ай как балев чияс щиб бугониги жив капурлъулеб жо гьабуни ва абуни,  гьелъги как хвезабула.    