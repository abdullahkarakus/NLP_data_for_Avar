  Бичасул аварагас ﷺ сардилъ тIаде вахъун хIатIал гьорозегIан Аллагьасе ﷻ щукру гьабураб мехалда жиндаса Аллагь ﷻ разилъаяй гьесул хъизан ГIаийшатица цIехон буго: «Я Бичасул авараг ﷺ, щай дуца гьеб захIмат баччулеб Аллагьас ﷻ дур мунагьалги чурун рукIаго», - ян. Аварагас ﷺ абун буго:  «Дун Аллагьасе гIемер щукру гьабулевлъун вукIине ккеларищ», - илан. Нилъер бугеб гьабгощинаб нигIмат Бичасул аварагасул ﷺ заманалда букIараб жо гуро.  Я машинаби рукIинчIо, я рахIатал минаби рукIинчIо, я телефонал-компьютерал рукIинчIо, я кьер-кьераб ретIел букIун батиларо. Гьебгощинаб нилъее кьурав ТIадегIанав БетIергьан Аллагь ﷻ вуго  жив кидагосев, абадияв, жиндир авал-ахир гьечIев, сундениги хIажалъуларев, кинабго бихьулев, лъалев, рагIулев. Гьединал камилал сипатал жиндир ругев. Аллагьас ﷻ битIараб нухда лъурав чи лъиданиги къосинавизеги кIоларо, Гьес къосинавурав битIараб нухде цIазеги лъихъаго бажаруларо.  Исламалда ратиялъухъги, Къуръан-хIадисалда нахърилълъараллъун ратиялъухъги, МухIамад аварагасул ﷺ умматалдаса ратиялъухъги, нилъ битIараб нухде рачиналъе сабабаллъун жал ругел хIакъикъиял устарзаби ратиялъухъги гIурхъи-хIад гьечIеб рецц гьабизе ккола, диналъул вацалги яцалги. ШаригIаталдаса нилъ руссунел ругони, щибго щаклъи гьечIо Аллагьас ﷻ нилъеда тIаса гьаб нигIматги босун балагьал риччаялде. Гьеб нилъеда аварагзабазул къисабаздасан цIалараб, лъалеб иш буго. Гьалдаса цIикIкIун къваригIунцин гьечIин ккараб хIал буго. Жакъа гIадин тагиян Аллагьасда ﷻ гьардезе ккараб хIал буго. Алжан дунялалда гьабизе лъугьарав чиясдаса ахIмакъав чиги вукIунев ватиларо. Диналъул вацал ва яцал! Аллагьасе гьабулеб лагълъи бокьараб мехалъ гьабун, рихараб мехалъ толеб жо букIунареблъи лъазе ккела. ТIадегIанав Аллагьас ﷻ нилъее диналъул бичIчIиги, щукру гьабизе гIакълуги кьеги.  