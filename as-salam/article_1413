Диссертациялъул совет гIуцIун букIана гIелмабазул докторзабадасан, кандидатаздасан ва машгьурал гIалимзабаздасан. Видеоялъул хурхеналдасанги рукIана къватIисел пачалихъазул институтазул докторзаби гьеб мажлисалъухъ балагьун, хас гьабун СагIудиязул ГIарабиязул Къираллъиялъул Уммул-Къураялдаса гIалимзаби. 
Гьезул цояв ккола Дагъистаналъул муфтиясул кумекчи МухIаммад МухIаммадов. Гьесул хIалтIи ва цIех-рех букIана Дагъистаналда щуябго какил заман битIун чIезабиялда тIасан. Гьелда тIад гьабураб хIалтIул хIасил цебелъун баян гьабуна диссертациялъулаб советалъе.
 ЧIикIаб росдал имама ГIабдуллагь Ацаевасул тема ккола: «Тасаввуф гIелмуялъул хиралъи - инсанасул нафс квегъиялъулъ исламалъул тарихалда ва гьабсагIаталда», - абураб. Ацаевас гъваридго гьабун бугоан гьеб темаялъул гIелмияб цIех-рех. Лъиего балъгояб жо гуро, Дагъистан кидаго буго тасаввуфалда хурхараб бакI. Лъиегоялдасаги цIикIкIун гьелъул бичIчIи хIажатаб буго дагъистаниязе. Гьелда тIад гьабураб гIелмияб хIалтIиялъул хIасил цебе лъуна Ацаевас гьеб советалда. Гьезги къабул гьабуна ва докторасул даражаялъе мустахIикъавлъун рикIкIана. Рецц Аллагьасе буго, Дагъистаналда гIелму гьарза гьабуралъухъ. Цогидазе гIадин нилъее рахърахъалде гIелму балагьун ине хIажалъи гьечIо. Рокъорги рукIаго бокьараб гIелму босизе рес бугел гIадамал тохлъани, гьебги щвечIого хутIула. Гьединлъидал БетIергьанас кьураб ресалдаса пайдаги босун, кIвараб гIелму босизе хIаракат гьабизе ккела киназго. Гьединго чара гьечIо нилъер ругел гIалимзабазул къимат гьабичIогоги. Нилъеца адаб гьабулеб гьечIони, гьездаса пайда дагьаб гурони щоларо.
 ГIАБДУЛЛАГЬ МУХIАММАДОВ
