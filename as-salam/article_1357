Гьабгощинаб мехалъ дуе лъикIлъи бокьарав нухмалъулесда мун батIияб хIалтIуде инги квеш бихьиларин ккола. Дур цеветIеялдаса вохизе рес буго гьев. ЛъикIаб букIина ракI-ракIалъулаб баркалаги кьун, батIияб хIалтIуде иналъул хIакъалъулъ гьесулгун дандбани ва рекIел мурад бицани. Унго-унгояв муъминчияс лъикIлъи гьабулаго дандежо тIалаб гьабуларо ва гIицIго Аллагьасе I гIоло квербакъула ва Гьесие I шукруги гьабула.  ТIадегIанав Аллагьас  Къуръаналда абулеб буго (магIна): «Жидеца Аллагьасул нухда боцIи кьолел гӀадамал, цинги кьураб жоялдалъун бадибчІвай гьабун яги цогидал гIадамазда бицун дица пуланасе боцIи кьунин абун, гьев чиясе зарал гьабуларел: гьал гӀадамазе ажру-кири буго БетIергьанасда аскӀоб, гьел къиямасеб къоялъ хӀинкъараллъунги рукIине гьечÍо, гьел щибго пашманлъизеги гьечIо.  Дунялалда кодоса араб боцIи-мал ахираталда гӀемерлъун, кӀодолъун гьезие хайиралъе батизе буго», - ян (суратул «Бакъарат», аят 262). Абу Заридасан бицана хирияв Аварагас r абунин: «Къиямасеб къоялъ ТIадегIанав Аллагь  лъабгоялгун кIалъазе гьечIо. Кутакаб гIазабги хIадурун буго гьезие», - ян. Абу Зарица абуна: «Бичасул Расулас гьел рагIаби лъабцIул такрар гьаруна ва тIаде жубана: «Гьел талихIкъаралъун ва чIорого хутIаралъун рукIине руго», - ян. «Щал чагIи гьел кколел?» - илан гьикъидалги, Аварагас  жаваб гьабуна: «РатIлил рагIаллъаби ракьалде щвезегIан риччалел (чIухIун), жиндирго лъикIал гIамалал цогиязда бадибчIвалел, гьересияб гьедиялдалъун даранбазар гьабулел», - илан. (Муслим) Квеш бихьуларев чияс квеш бихьаниги гьеб бахчула, амма квеш бихьи загьир гьабулев чи ккола дандиясда живго гIайибавлъун вукIин бихьизабулев, ай гьеб буго психологиялда жаниб бугеб цо къанун. ТIад вугес гIадан хIисабалда дур къимат гьабулеб батани, гьесда бичIчIизе буго дур пикру ва къабул гьабизе буго дуе бокьараб.  ТIадеги, гьеб хIалтIул профессионал гьев ватани, гьесда бичIчIила дуца гьабулеб хIалтIиялдаса махщел цIикIкIун букIин ва цIияб жеги захIматаб хIалтIуе мун хIажатавлъун вукIин. БитIараб буго, лъикIав хIалтIухъан аскIоса ине гьесие бокьиларо, амма гьединал жал гIумрудулъ рукIуна. Гьелде тIаде, гьабгощинаб мехалъ гьесул компаниялъ дудаса гIемераб пайдаги босана ва гьениса мун иналдалъун цогидав хIажатав чиясе хIалтIул бакIги эркенлъула. ХIАДУР ГЬАБУНА
ЖАБИР МАЖИДОВАС