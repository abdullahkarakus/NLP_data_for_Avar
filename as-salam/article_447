  Унел соназда нилъ хадурго гъолел гьечIин кколеб буго гьаб ахираб заманалда. Кутакалда баракат бахъун бугеб хIисаб буго гьаб заманалдаса. Амма гьеб буго нилъго нилъецаго гIодоре риччазариялъе бачунеб багьана. Заман кидаго цого букIуна, нилъго руго хисун. Кваницаги рахIатазги мехтун руго. Кинаб квендай къасиялде гьабила, лъицаниги гьабичIеб батIияб щибдай гьабилаян абураб масъала буго нилъер руччабазе бищунго захIматаблъун. ГIатIаца мехтарав гIаркъица мехтарасдасаги квешавин абухъего, рахIатаз мехтиялъ ахираталъул нух бадиб сурсур лъугьун гурони бихьулеб гьечIо. Цинги тохлъукьего унтиялъ яги хвалица къвал жемидал кватIун ккунги батула.  Щибха нилъее къваригIараб жо гьаб заманалда. КигIан кIваниги гIибадат гьаби цIикIкIинаби буго. ГIемер Аллагь рехсеялъ гурони дунялалдаса ракI батIа гьабуларо. РахIат гьабулелдаса гIибадат гьабулеб заман цIикIкIинабиялда щивав чи жиндаго тIад хIалтIизе ккун вуго. Гьедин гьабичIони, метер кватIун ккун батула. ГIибадат цIикIкIинабиялъеги тIокIаб бигьаябги, щулиябгун мухIканаб нух гьечIо тIарикъаталъул хIакъикъияв устарасухъеги ун, гьес малъараб куцалда гIибадат гьаби гурони. Бечедал гIадамал жидер боцIиялде мугъчIван, гIалимзаби - жидерго мухъал лъаялда божун, гIолохъаби - жидер жаналде руссун рукIиналъ, гIибадат кIочонеб буго. Гьедин тирулел руго соналги. Цинги нилъги гаргадулел руго гьанже сонал хехго унел рихьулищин абун. Щивав чияс пикру гьабизе рекъараб буго жиндирго араб гIумруялъул. Гьелда жаниб лъугьа-бахъаралъул. Сундул бетIерлъун жив вахъарав ва лъил гьунар гьебин абун. Гьабизе бажаричIеб нухда щиб жиндир хутIараб жо бугебалиялъулги хIажат буго хIисаб гьабизе. Гьелдаса хадуб гьабизе рекъараб буго хIасилги. Нилъеда лъала, хIисаб-суал гьечIелъуб хIасил лъикIаб букIунареблъи.      