МахIачхъалаялда бугеб «Россия - моя история» абураб тарихияб паркалда данделъи тIобитIана Шамил районалдаса вакилзабаз. Аслияб суалги букIана жакъа гIолилазда церечIарал масъалабазул ва ресазул бицараб.  Дандеруссиналда кIалъана гIалимзаби МухIаммадрасул СагIадуев, МухIаммад Сулейманов, ДРялъул бетIерасул гIакълучи Шамил ГIалиев, районалъул имам МахIмуд-афанди Думалаев, Лъай кьеялъул министерствоялъул хIалтIухъан ГъазимухIаммад МухIумагъазиев ва цогидалги.  Гьединго тадбиралда гIахьаллъи гьабуна Шамил районалдаса рахъарал машгьурал спортсменазги.  Данделъиялъул гIахьал-чагIазул ихтияр букIана гIалимзабазе ва гьалбадерие суалал кьезеги. Гьединал суалалги рукIана ригьнал риххиялда, хъизамалъулал гьоркьорлъабазда, бусурбабазул ратIлида, исламияб диналда рекъон квана-гьекъезе кколеб къагIидаялда хурхарал.  Гьениб хIукмуги гьабуна гьединал данделъаби хаду-хадурги тIоритIизе.  Ахиралда, Шамил районалъул гIолилазул цевехъанлъун вищана МухIаммад Дибиров. Цебе гьеб иш тIубазабулаан ХIажи МахIачевас. 