ДРялъул хIукуматалъул председатель ГIабдулмуслим ГIабдулмуслимовас жиндаго тIаде босун букIана Шамилхъалаялда ифтар тIобитIиялъул тадбир. Гьелда гIахьаллъи гьабуна Унсоколо районалъул жамагIаталъ ва мадугьалихъ ругел росабалъа рачIараз. Кинабниги азаргогIанасев чияс кIалбиччана гьеб къоялъ Шамилхъалаялда. «Хасго рамазан моцIалъ нилъ цоцазда тIаса лъугьинеги нилъеда гьоркьоб букIараб бичIчIунгутIи кIочон тезеги ккола. Гьаб буго нилъ киналго цадахъ рукIине кколеб заман. Дица БетIергьанасда гьарула, рамазан моцIалъул хIурматалда, Дагъистаналде баракат рещтIинабейин ва рагъ-кьалаздасаги питнабаздасаги нилъги нилъер ракьги цIунун хутIагийин абун», - ян бицана кIалъазе вахъарав ДРялъул хIукуматалъул председателас. Гьединго гьеб тадбиралда гIахьаллъи гьабуна муфтиясул заместитель АхIмад МухIаммадовасги.