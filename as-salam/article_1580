Хириял бусурбаби!  ТIадегIанав Аллагьас гьаб цIияб сонги Ислам цIилъулеб, бусурбаби рохулеб, баракат, талихI рещтIунеблъун гьабеги. Нилъеца араб соналда жаниб Аллагь  разилъулареб, мунагьалде кколеб, ахираталда нилъ жиб сабаблъун хIисаб-суалалде цIалеб иш гьабун батани, гьединаб гIамал гьаб соналъ рехун тезе БетIергьанас  нилъее тавпикъ гьунар кьеги.  Нилъ талихIалде рачунеб, нилъедаса Аллагь  разилъулеб, щиб гIамал гьабулеб букIун батаниги, гьединаб гIамал тIадеги цIикIкIинабизе БетIергьанас I нилъее къуват кьеги. МухIаррам ккола жинда жаниб рагъ хIарам гьабурал, Ибрагьим аварагасул заманалдаго хIурмат гьабулеб букIараб, Къуръан-хIадисалъ жиндир хиралъи бицараб моцIазул цояб. Гьединлъидал щивав бусурманчияс кIвар кьезе ккола гьеб моцI Аллагьасе тIагIат цIикIкIун гьабун, хIалкIвараб къадаралъ квешлъи рехун тун, нухда тIобитIизе.Жегиги гьеб цIияб лъагIел байбихьиги кколелъул. Аллагь  разилъаяв имам Нававияс «Заваиду Рравзаталдаги» хъвалеб буго:  Гьединлъидал тIубараб МухIаррам моцIалъ кIал кквезе суннатабги буго. ТIубанго моцIалъ кIал ккун бажаруларев чияс итни, хамиз, рузман, гьатIан къоязниги кквезе жигар бахъани лъикIаб буго. Щибаб моцIалъул итни, хамиз къояз кIал кквезеги суннатаб буго. Гьебги бажаричIони, моцIалъул авалги, бакьулъ бугеб къоги, ахирниги кквезе рекъола. Хасго мухIаррам моцIалъ кIал кквезе беццараб къолъун ккола гьеб моцIалъул анцIабилеб, ай ГIашура къо. МухIаррам байбихьилелде цебесеб моцIалъул ахирисеб къо ккола араб соналъул ахир. Гьеб къоялъ лъабцIул гьаб хадуб рехсараб дугIа цIалани щайтIаналъ абулила: «Дун гьесда цадахъ хьвадана гьаб тIолабго соналъ, гьанже гьес дир захIмат-гIакъуба цо параялъ пасат гьабуна», - ян. Гьеб дугIаги гьаб буго:  Соналъул авалалда МухIаррамалъул тIоцебесеб къоялъ гьаб дугIа цIалани, щайтIаналъ абулила: «ХутIараб гIумруялда дидаса цIунаравлъун хутIана гьев», - ан. Аллагьас  гьев цIунизе малаикзабиги толила. Гьеб дугIаги гьаб буго: Аллагьас  тавпикъ гьабеги щивасе хириял гIужаз гIамал бацIцIадго гьабизе.