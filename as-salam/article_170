  Гьеб заманалда ВахIши вукIана лагълъун. Гьесул бетIергьанас ХIамзат чIвай шартI гьабун букIана гьев тархъиялъе. УхIудалъул гъазаваталда ВахIшил цо гурони мурад букIинчIо. Гьебги ХIамзат-асхIаб чIвай. ХIамзат-асхIаб вагъулелъувцин ватIавахъулаан. Гьесул чалмаялда нахъа варанихIанчIил хIули къазабун букIунаан кидаго. Гьебги букIана доб заманалда бахIарчилъиялъул гIаламат. ВахIшие гьев чIвай живго тархъиялъе сабаб букIана. СанагIат бугеб гIуж щведал ВахIшица рикIкIадасан хеч речIчIун ХIамза чIвана. Гьеб букIана Аварагасе ﷺ, «пашманлъиялъул сон» абун цIар лъураб, захIматаб сонлъун.             Гьоркьоб заман индал ВахIшица ислам босана. Цо къоялъ ВахIшидехун хитIаб гьабун Аварагас ﷺ абуна: «ХIалкIвани дир берзукье вачIунге», - ян. Гьедин абиялъе гIиллаги, ВахIши вихьанщинахъе хирияв имгIал ракIалде щун пашманлъи букIана. ВахIшие гьеб кутакалда захIмалъана. Рес ккарабщинахъе Аварагасул ﷺ гьими бихьизелъун рикIкIадасан хъаравуллъи ккун вукIунаан гьев. Щибаб лахIзат рикIкIун Аварагас ﷺ берзукье вачIине изну кьеялда хьулгун вукIунаан. Амма изну кьечIо. Цо къоялъ ВахIшихъе Авараг ﷺ накълулъанин абун хабар щвана. ВахIшие дунял бецIлъана. Гьесда бичIчIулеб букIана гьес Аварагасул ﷺ ракIбакъвазабураб куц. ХутIарал жиндирго къоял ВахIшица гьабураб мунагь бацIцIинелъул тIамуна. Гьайгьай, нилъеда лъала цере гьарурал мунагьаздаса, ислам босиялдалъун, Аллагь ﷻ тIаса лъугьуневлъи. Къиямасеб къоялъ цIех-рехги ВахIшие гьелъул букIунароан. Амма Аварагасул ﷺ ракI пашман гьабураб пиша гьабун букIиналъ ВахIшие хIалхьи букIинчIо. ГьитIинаб тIурччидул боркьараб кесек рекIелъ бугебгIанги гьеб лъугьа-бахъиналъ ВахIшие рахIат толеб букIинчIо. Гьале тIаде щвана гьеб мунагь бацIцIунеб къо. Мусайламатул Каззаб абурав гьереси-авараг загьирлъидал, Абубакр-асхIабас, Халид-асхIаб бетIерлъудаги тун, бо бакIарана. Гьеб хабар рагIидал ВахIшица жиндирго напсалде хитIаб гьабун абуна: «Валлагьи, гьеб буго Аллагьас дуе кьураб рес», - ян. КьагIу чIвараб хечги босун ВахIши бодулъе жувана. Анкьго соналъ цебе ХIамзат чIвараб хеч букIана гьеб. ЦIакъ захIматаб рагъ букIана. Цо параялъ Мусайлама лъутизе жувана. «Гьале дов Аллагьасул тушман», - илан гьаракь рагIарав ВахIшида гьев Мусайлама аскIосан унев вихьана. СанагIалъи ккарабго ВахIшица хечги речIчIун Мусайлама гIодов лъуна. Аллагьасе ﷻ щукру гьабун ВахIши суждаялде вортана. Гьесул берал магIил цIун рукIана. Аллагьасда ﷻ гурони лъаларо суждаялда вукIун гьес гьарулеб букIараб. Рес буго Аварагасде ﷺ хитIаб гьабун гьев гьадин кIалъан ватизеги: «Я Бичасул Расул ﷺ, гьанже дуда цеве эхетизе изну бугебищ дие», - ян. Авараг ﷺ накълулъун вукIаниги, рес буго гьесул равхIани гьениб букIун, гьес ﷺ ВахIшие жаваб гьабизе: «Гьанже мун вачIине бегьила», - ян. Гьеб буго Аварагасул ﷺ гIумруялдаса цо лъугьа-бахъин ва амма гIемерал дарсал росизе бакI нилъее бугеб. Халгьабе, кигIан захIмат бугониги хирияв Авараг ﷺ ВахIшидаса тIаса лъугьана. Гьанже нилъехъгоги балагье. Цо рекъечIеб рагIи абидалцин, гIумруялъ цоцада кIалъаларо. ТIаса лъугьине кIолареллъун нилъ ратани, гьелъул магIна кколаха Аварагасдаса ﷺ ва гьесул асхIабзабаздаса кутакалда рикIкIалъун ругин абураб. Гьеб бичIчIизе ккола.      