    Тепсиялда квана-гьекъон лъугIидал, къираласул вазирзабаз гьалбадирида цIехон буго, нужеда бихьулеб кIалгIаялда кинал рукIаниги гIунгутIабиго ругищилан абун. Киназго абун буго гьечIин, цIакъ берцинаб кIалгIа бугин абун. Ахиралда тIаде вачIарав кIигоясда цIехедал, гьез абула кIалгIаялъул кIиго гIунгутIи бугин абун. Гьел рачун туснахъ гьарула ва заманалдасан къираласухъе рачуна. Гьес нахъеги цIехола гIунгутIабазул хIакъалъулъ. Цинги гьез абула гьаб кIалгIа кида-къадги чIунтизе букIин кколин цо гIунгутIи ва гьелъул хважаин хвезе вукIинги кколин кIиабилеб гIунгутIи. Къиралас битIараб бугин абула ва цIехола биххулареб, хважаин холареб бакI букIунабдайин абун. Гьез бицун буго ахираталъулги Алжан-жужахIаялъулги хIакъалъулъ. Гьеб мехалда цIакъ ракI бакъван лъугьун вуго къирал. ГIадада ун бугин жиндир заманилан кIалъан вуго гьев. Къиралас гьезда гьарун буго даимаб рокъобе босулеб жо малъейилан абун. Гьезин абуни къирал ахIун вуго ТIадегIанав Аллагьасе гIибадат гьабиялде. Къираласги гьезул ахIи къабул гьабун буго ва тавбуги гьабун Аллагьасде вуссун вуго. Хириял диналъул вацал ва яцал. Гьаб дунялалда бугебщинаб жо, кигIан гIемераб ва къиматаб батаниги, нилъеда тIаса уна. КигIан гIумру халатав чиясги дунял тола. Гьебги бичIчIун нилъ рукIине ккола чIахIи-чIахIиял хъулби ралел, чIухIарал машинаби росулел гурел, ахираталде къачIадулеллъун.           «Тавпикъ кьеги щивасе, Щукру гIемер гьабизе, Гьаб ракьалда Аллагьас Кьунщинал нигIматазухъ. Тавпикъ кьеги гIолезе ЧIухIи гIодоб рехизе, ЧIабаралде ралагьун Гьоркьо-гьоркьор хьвадизе».  