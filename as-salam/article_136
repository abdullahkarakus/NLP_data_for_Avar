ГIумрудул къоязул къваридаб сарин, СокIкIун лъолев вуго дирго пикрабалъ. Маргьудалъ гIадинаб гьаб гIумруялъул, ГIемер ургъаниги ахир цо буго.   Нахъбуссинародай доб дир гьитIинлъи, Гьавурай эбелалъ дун кодов ккураб. Жеги щвелародай дихъе лъимерлъи, Лъималгун васандун дида свак лъачIеб.   Кибедайха араб доб гIолохъанлъи, ГIанчIлъи, чIухIи бугеб, къуват кутакаб. Хъизан-лъималазул рукъ цIураб мина, Мунгойищ хутIараб цо дун жанивгун.   БачIинаро диде кодов ккураб къо, Каранде дун къазе гьечIо дий эбел. Щвеларо гьанже дий къватIахъ васанди, Васал тIагIун руго гьаб дир гIелалъул.   Киса нахъбуссунеб дир гIолохъанлъи, ГIанчIлъи, къуват тIагIун гIанса ккурасе. БукIинаро хъизан, буцIцIараб рукъги, Рукъзал ратIа руго дир лъималазул.   БотIрода хъахIрасалъ ханлъиги гьабун, Гьумер букIкIун буго рукIкIалабаца. Херлъиялъ къвалги бан гIумруги къокълъун, Къуват дир тIагIараб рагIалда вуго.   Дур къоял тIагIанин, гIумру лъугIанин, ГIизраил малаик щвела дихъеги. Араб гIумруялъул хIисаб гьабидал, ГьечIо, ахир гьечIеб гIумру нилъее.   Аллагьас гIумру кьун рижун ругелъул, РачIа Аллагьасе хIелун рукIинин. Нахъбуссун гIумруги нилъей щвеларо, Щвараб гIумру гIуцIе, Аллагь рекIелъгун.  