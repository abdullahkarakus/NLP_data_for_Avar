Избербаш шагьаралда жидедаго тIадаб иш ракIбацIцIадго тIубазабулеб предприятия ккола «БацIцIадаб шагьар» абураб идара.  Гьезул хIалтIудаса разиго рукIуна шагьаралъул гIадамалги. Гьеб кинабгоги хIисабалде босун, рехсараб шагьаралъул имамзабазул советалъул председатель ГIабдулла Салимовасул хIаракаталдалъун ва «Инсан» фондалъул кумекалдалъун гьеб идараялъул хIалтIухъабазе тIобитIана ифтар. Гьединго тадбиралда гIахьаллъана Избербашалъул бетIер МухIаммад ГIисакъов, шагьаралъул депутатазул собраниялъул нухмалъулев Расул Бакаев, «БацIцIадаб шагьар» ОООялъул директор СултIан Гарибанов. КIал биччан хадуб хIалтIухъабазда гьоркьоб тIамуна можороги. Бергьаразе щвана гIумраялде ине рес кьолеб путевка ва цогидал сайгъатал.  