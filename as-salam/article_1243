«Дицаго ажру гьабизе бугин» абуралъул магIнаги буго, лагъас цо кинаб бугониги гьабураб лъикIаб гIамалалъухъ анцIгоялдаса анкьнусгоялде щвезегIан кьолелъул, ккураб кIалалъухъ кири гьелдасаги цIикIкIинабун, Жиндаго гурони лъалареб гIадаб къадаралъ, гIемер гьабун кьезе бугин абураб. КIал ккун кири хIасуллъи гуреб, гьеб биччазе Аллагьасул ﷻ лагъзадерие кумек гьабуразеги буго гьебго гIадаб ажру. Гьедин аварагас ﷺ  абулелъул аскIор рукIарал асхIабзабаз цIехола: «Щиб нижеца гьабилеб нижерго кIал биччазе гIурабцин квен гьечIони», - ян.
 КIал биччазеги рекъараб буго как ахIидал, ай нахъбахъичIого. Гьелде ишара гьабулел хIадисалги руго. Как базегIан цебе кIал биччазе бихьизабун буго. Гьедин гьабулеб букIана аварагасги ﷺ. Гьес ﷺ кIалги биччалаан гIатIгояб чамасдакI щвани - гьелдалъун, щвечIони – бакъваралдалъун ва гьебги щвечIони - чанго къулчIи гьабун лъиналдалъун. Нилъер заманалдаги тIибитIараблъун лъугьана мажгитахъ яги цогидал бакIазда кIал биччазе квен-тIех хIадур гьаби. Гьебги беццараб пиша буго. Гьединал данделъабаз жамагIатазулгун диналъул вац-яцазул ракIал цолъизарула, лъаларезулгун гьоркьоблъи ккола, гьудул-гьалмагъзаби дандчIвала. Рокъоб агьлу-хъизамазгун кIал биччайги кутакалда беццараб буго. Гьелъги ракIал гьуин гьарула, цоцада цIех-рех гьабун къваригIараб-тараб лъала, тIубазе хIажат бугони - гьеб лъала, гIагарлъиялъулгун хурхен щулалъула. МУХIАММАДГIАРИФ КЪУРБАНОВ