Гьаниб рехсезе бокьун буго цо хIикматаб хIадис. Бичасул аварагас ﷺ абуна: «Малаикзабаз жидер куркьбал тIамула гIелму тIалаб гьабулел чагIазда гъоркь, гьез тIалаб гьабулелда разилъиялъ», - ян. Гьез куркьбал тIамулаян абураб рагIиялъул магIна ккола, гьел ругеб мажлисалде малаикзаби рачIунин, гьез мутагIилзабазул хIурмат гьабулин ва кIодо гьарулин, гьел мурадалде щвезе кумек гьабулин, тушбабаздаса цIунулин абураб.  Куркьбал гъоркь тIамулин абураб жоялдаса унго-унгоги хIатIакь куркьбал тIамулин абураб магIна бичIчIула цо-цоязда. Цогидал гьелда божуларо. Гьединазул хIакъалъулъ ккараб къиса бицинин, «Бустан» абураб тIехьалда Наваияс, Закария Ас-сажиясде гIунтIизабун бицараб: «Ниж рукIана Басраялъул къотIносан унел, мухIадисасул дарсиде. Гьедин унаго нижеца гали хех босана. Нижеда цадахъ вукIана лъикIав гурев чиги. Ниж гIедегIун унел рихьарав гьес абуна, малаикзабазул куркьбаздаса хIатIал тIаде росе, гьел рекизе гурин абун. Гьеб бакIалдаса вахъинчIого гьесул хIатIалги ракъван, гьев чи гIодов ккана», - ян.  Гьединаб къисмат букIуна Бичасул аварагасул ﷺ хIадис балъаргъунеб бугони. Цоги къисаялда буго, хIадис цIалулезда гъорлъ вукIанила ХалигI абурав чи. Гьаб цебе рехсараб хIадис рагIидал гьесда ракIалде кканила гьелъул хIалбихьизе. Хьитазда гъоркь магIалги чIван гIодоб бакI мерхьине лъугьанила гьев, жинца малаикзабазул куркьбал мерхьине ругинги абун. БегIерал магIал хьитазда гъоркьги чIван вахъарав гьесул хIатIал гангрена унтиялъ ккунила. Цоги бакIалда абулеб буго, квералги хIатIалги ракъванила гьесулин абун. Гьалеха, диналъул агьлу, гьадинаб къисмат ккун буго Бичасул аварагасул ﷺ хIадис балъаргъине лъугьаразул.  Аллагьас цIунаги нилъ хирияв аварагасул ﷺ хIадисазде данде рахъиналдаса! Амин!