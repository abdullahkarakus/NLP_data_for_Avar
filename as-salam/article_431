  1990 соналъ улкаялда рагьун дин гьабизе изну кьун букIаниги, Гъуниб загьирго как балел гIадамазул къадар дагьго букIиналъги, жамагIат нухда бачине бажари бугев цевехъан, ай имам ватизе захІмат букІана. ТІадежоялъе, росулъ мажгит букIинчIолъиялъ жамагIат гьабун как базе санагIатаб мина тІалаб гьабизе кколеб букIана. Гьеб хIалалда рукIарал гъунисезе Аллагьасул ﷻ рахъалдасан кумек щвана ва 1991 соналъул кІиабилеб бащалъиялда росдал имамлъун вищана Гъуниб гІумру гьабулев, КІудияб ВатІанияб рагъул гIахьалчи, 78 сон барав Щуланиса ГIабдулаев МухIаммадамин. Гьев хIалимав инсанасда, гIумрудул сонал цIикІкIарав чи вугониги, нахъчІвазе кІвечIо гIадамазул гьари. Хадубго динияб данделъиялъул мурад тIубаялъе сабаблъун ккана санэпидстанциялъул минаялъул цо бутIа мажгиталъе кьеялъе районалъул нухмалъулез гьабураб хIукму. Гьеб гьитIинабго мина мажгиталде сверизабизе бахъараб яхІалдалъун бичІчIулеб букIана гъунисезул разилъи. БацІцІад гьабун къачIараб мажгиталда МухIаммадаминица имамлъи гьабун тІоцебе как байдал, разилъиялъул магIил гарал бадиса гирулел диналъул вацазул къадарги дагьаб букIинчІо. МухIаммадаминил недегьаб каламалъ ва камилго кьолел жавабаз, какде рачIунезул къадар къойидаса-къойиде цІикІкIунебги букІана. Хадусел соназ Дагъистаналъул Динияб идараялъ, мадрасабазда цІаларал мутагІилзабазда тІадкъана росабазул мажгитазе имамлъи гьабиялъул иш. Гьаб макъала хъваялъе аслияб гIиллаги буго, рагьун дин гьабизе ихтияр щведал, нилъер гьанир рукIарал диниял церехъаби гІун бачунеб гІелалда лъай. МухIаммадаминин абуни нилъедаса ватІалъана 2006 соналда ва вукъун вуго Каспийск шагьаралъул хабзалалъ.    