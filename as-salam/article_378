    Унго-унгояб сабру, балагь тIаде бачIиналъул авалалда букIунеб буго. Аварагас ﷺ абуна: «Сабру гьаби балагь рещтIиналъул авалалда букIуна», - ян. (Бухари, Муслим). Аллагьас ﷻ цо къавмалде балагь рещтIун гьезул хIалбихьи гьаби ккола Аллагьасе ﷻ гьел рокьиялъул гIаламат. Гьелдаго цадахъ гьеб буго нилъее кантIизари, мунагьал тун Аллагьасде ﷻ нилъ руссиналъе сабаб. Гьеб буго нилъее дарс. Хирияв Аварагас ﷺ абуна: «ТIаде бачIараб балагьалъул кIодолъиялда бан гьелъухъ жаза гьабиги букIуна, Аллагьасе ﷻ цо къавм бокьидал гьезул хIалбихьула. Сабруялда чIани, Аллагьасул ﷻ разилъи буго гьезие, ццин бахъун лъугьани, Аллагьасул ﷻ ццин бахъинги буго», - ян. Халгьабе, ТIадегIанав Аллагьас ﷻ аварагзаби магIсумияллъун, ай мунагьаздаса цIунараллъун рижана. Амма гьелдаго цадахъ бищун лъикI жидер хIалбихьараздасанги гьел ккола. Аллагьасе ﷻ бищун вокьулев нилъер Аварагасулцин ﷺ хIалбихьараб мехалъ нилъ щал кколел хIалбихьичIого тезе ккани!? Нилъедаго лъачIого къойида жаниб мегIергIанасел мунагьал гьарун ратула нилъеца. ХIакъикъаталдаги кьвагьи ккун хварал нилъер диналъул вацал ва яцал шагьидзаби руго. Шагьидзабиги кIиго батIияб тайпаялъул рукIуна: дунялалъул ва ахираталъул шагьидал. Гьеле гьел ахираталъул шагьидалги ккола Аллагьас ﷻ тIаде балагь биччан, хIалбихьун хварал. Аллагь ﷻ гурхIаги киназдаго. Амин!     Мурад ИсмагIилов, Каспийск шагьаралъул имамзабазул советалъул  председатель  