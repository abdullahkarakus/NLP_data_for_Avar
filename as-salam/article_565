  ТIоцебесеб: гIелму - аварагзабазул ирс буго, бечелъи - ханзабазул ирс буго. КIиабилеб: бечелъи хун хадуб батIалъула, гIелму абуни хабалъе цадахъ лъугьуна. Лъабабилеб: бечелъи капурасеги, лъикIасеги, квешасеги щола, пайдаяб гIелму абуни муъминчиясе гурони щоларо. Ункъабилеб: гIалимчиясде хIажалъула ханзабиги хIакимзабиги ва гьел гурелги, бечедасде абуни мискинзаби гурони хIажалъуларо. Щуабилеб: инсан тIадегIанлъула ва камилъула гIелму щвеялдалъун, щайгурелъул, жибго гIелму тIадегIанабги камилабги букIиналъе гIоло буго. Дунялалъул бечелъиялъ инсанасе щибго тIадегIанлъи ва камиллъи кьоларо, гьелъул гIаксалда, гьев бугелда бахиллъула ва бечелъиялде гIунтIизавула. Инсанасул гIелмуялде бугеб гIищкъу камиллъи ккола ва дунялалдехун (бечелъиялде) бугеб гIащикълъи мукъсанлъи ккола. Анлъабилеб: бечелъиялъ инсан къосеналдеги чIухIиялдеги цIала, гIелмуялъин абуни дагьалда разилъиялдеги, чIухIи гьечIолъиялдеги цIала. Анкьабилеб: гIелмуялъул бечелъи тIадегIанаб буго боцIи-малалъул бечелъиялдаса. Щайгурелъул, боцIи-мал тIагIине бегьула, гIелмияб бечелъиялъе киданиги тIагIунаро. Микьабилеб: боцIи-малалъ инсан жиндиего лагълъи гьабизе тIамула, гIелмуялъин абуни Аллагьасе ﷻ лагълъи гьабиялде ахIула. ИчIабилеб: гIелму бокьи ва гьеб тIалаб гьаби гIибадаталъул аслу буго. Бечелъийин абуни квешлъиялъул аслу буго. АнцIабилеб: бечедасул къимат боцIи-мал буго, гьеб лъугIидал гьесул къиматги тIагIуна. ГIалимчиясул къимат гIелму буго, гьеб цIикIкIун гурони дагьлъуларо, гьесул къиматги кидаго букIуна.    