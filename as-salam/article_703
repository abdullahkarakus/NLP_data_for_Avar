  Кин бугониги, нилъ руго загIипал чагIи, гьабулеб гIамал тола нахъбахъун яги тIаса-масаго гьабула. Гьелъул хIасилалда цо-цояб хадуб бехъерхъунги хутIула. Рамазан моцI буго къад кIал кквей, бажарарас бажарараб садакъа-хайрат гьаби, Къуръан цIали, цере гьарулел рукIарал лъикIал гурел гIамалал тей гIадаб ишал гьарулеб гIибадаталъул моцI. Гьединлъидал рекъарабги буго дагь-дагьккун гьел гIамалал гьарун цебеккунго хIадурлъи гьабизе. ТIоцебесеб иргаялда, церехун гьарун арал мунагьаздаса ракI бухIун, чияр хIукъукъал ратани бетIергьабазухъа хIалаллъи босун, бецIизе кколеб бецIун, ракI-ракIалъулаб тавбу гьабила. Тавбу гьабун рецIизе хIукъукъал хутIичIеб мехалъ черхалъе тIадагьлъиги бачIуна. Гьеб буго щибаб хIалалда инсанас цIунизе кколеб гIамалги. Цересел соназ кквечIого хутIарал паризаял кIалал ругищали халгьабун, гьел рецIила. Муд бахъизе батани, гьебги тIубазабила. Рамазан моцIалъул тIадал суннатал ва адабал ракIалде щвезарун, гIелмуги цIи гьабила. Щайин абуни, сунца кIал бихизабулеб, мукъсан гьабулеб, яги кири цIикIинабулебин абун лъазабуни, кIал кквезе ва гьеб цIунизе бигьалъула. Къад заманалда кIал кквеялдаса машгъул гьарулел хIалтIаби ратани, гьел цереккунго лъугIизарила яги кколеб кIалалъе захIмалъи букIунареб хIалалде бачина. Паризаял каказда цере-хадур ралел суннатал каказде кIвар кьела. Къуръан цIали гьоркьоб хутIун батани, гьебги байбихьила. КватIун кьижулеб гIамал батани, радакь вахъине бигьалъизелъун, хехго кьижиялде ругьун гьабила черх. Социалиял гьиназдегун телефоназде машгъуллъулеб гIамал батани, гьелда тIад хвезабулеб заманалъулги тадбир гьабила. РецIизе кIалал ратичIони, гьоркьо-гьоркьор суннатал кIалал ккун, ракъиялдеги ругьун гьабила черх. Цере арал чIахIиял чагIазул букIараб гIадат буго БетIергьанасда ﷻ жал рамазаналде щвезегIан чIаго теян гьарулеб. Гьединлъидал, дугIаялъулъ гьеб моцI тIаде щвезегIан сах-саламатго хутIагиянги гьарила. Гьабулеб киналъулъго Аллагьасе ﷻ гIоло абун ният гьабе, Гьес ﷻ бигьалъи гьабула.    