Аллагьасе вокьунгутIиялдаса кIудияб талихIкъей тIокIабги кинаб букIинеб инсанасе? Нилъер хирияв Аварагасул ﷺ  хIадисги буго: «Алжаналде лъугьунаро жиндир рекIелъ хардалалъул мугьгIанасебцин чIухIи бугев чи», - абун. Цоги хIадисалда, тIоцере жужахIалде унел чагIи рикIкIунаго, абун буго: «ТIоцере жужахIалде лъугьинарула: зулму гьабулев амир, закагIат кьоларев рес бугев чи ва чIухIарав пакъирав чи», - абун. ТIоцере жужахIалде лъугьунел лъабгоязулъ рехсон вуго чIухIарав чиги. ТIоцебе жиндалъун Аллагьасе гIасилъи гьабураб мунагь чIухIи бугиланги буго. Гьеб чIухIи сабаблъун зобал-ракьалгIан гIатIидаб Алжаналдаса къватIибе иблис бачахъараблъиги нилъее балъгояб гьечIо. Гьелде щвезегIан малаикзабазда гьоркьоб бищун ТIадегIанаб даражаялда букIанин гьебиланги буго. Гьанже халгьабеха, чIухIиялъ гьеб ккезабун бугеб бакIалдеги. Ракьулъе рехараб мугь бижун цIубалебго гIадин, рекIелъе цодагьаб чIухIи ккани, гьеб нахъе инабизе жигарги бахъичIони, гьеб цIикIкIунеб букIуна ва тIаса унаро. Ахирги живго вижарав БетIергьанас бицараб къабул гьабизе чIухIулезухъеги вачуна гьелъ чи.  ЧIухIи буго гIужбуялдасан баккулеб унти. ГIужбуги баккула жинцаго гьабулеб жо жиндаго кIодолъун бихьиялдасан ва жиндир гьунаралдалъун гьеб гьабулеб бугилан ккеялдалъун. Гьедин бихьизе лъугьаралдаса нахъе байбихьула чиясулъ рияъги, гIужбуги, чIухIиги ва гьел гурел цоги чи гьалаг гьавулел къабихIал сипатал раккизеги. ЧIухIиялдалъун ругел бищун кIудиял балагьаздасан ккола гьелъ чи цогидас бицунеб кигIан хIакъаб бугониги къабул гьабизе виччангутIиги. ЧIухIи кколеб буго, гьев чиясда лъачIониги, гIадамазда жанив жив гIодовегIанав, къадрукъимат гьечIев вукIиналъе гIаламатлъун, ТIадегIанав Аллагьасда ﷻ рихарав, Къуръаналда какарав вукIиналде тIадеги. Жалго жидецаго гIодорегIаналлъун рикIкIунаро, ТIадегIанав Аллагьасда ﷻ аскIор тIадегIанал гIадамаз гурони. ХIасил, ТIадегIанав Аллагьас ﷻ  Жиндир лагъ басра гьавуларо, живго жинца басра гьавун гурони, гьелъул бетIерги ккола чIухIи. Живго жинцаго гIодовегIан гьавунагIан, ТIадегIанав Аллагьас  ﷻ лагъ тIадегIан гьавула. Хадуб, гIаламалъги кIодо гьавула. ГIАБДУЛЛАГЬ МУХIАММАДОВ