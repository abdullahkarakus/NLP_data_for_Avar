  Гьаб замана анагIан къойидаса къойиде нахъе кколеб буго рахьдал мацI цIуниялъул иш. ГIун бачIунеб гIелалда гьуинлъулеб буго болмацI. Цо-кIиго кьер хисани рахьдал мацI лъалев чиго хутIиялдацин хIинкъи буго. Дагьаб цебе заманалда магIарухъ цIакъ щулаго цIунун букIунаан рахьдал мацI. Гьанже гьенибги мацIалъул кьили чахьикье биччан буго. ГIиси-гIисиназго гIурус мацI бицунеб буго. КIудиял гIуразги гьелгун гаргадизе ккедал гьебго гIурус мацI бицине колеб буго. Дунялалдаго машгьурав шагIир Расул ХIамзатовасул машгьурал рагIаби руго: Метер магIарул мацI хвезе батани, Хваги дун жакъаго жаниб ракI кьватIун.         Гьел рагIабаз кIудияб хIалтIи гьабуна рахьдал мацI цIуниялъе. Расулил заманалда кIудияб хIинкъи букIун батичIониги, гьесда цебе тIамун букIун батила хадусеб гIелалъул гьеб мацIалда сверун ккезе бугеб къисмат. Гьесул буго магIарул мацIалда бахъараб бечедаб маданият. Рахьдал мацI цIуниялда жанибе цого-цо магIарулалъ гаргади гуребги гIемераб жо уна. Хасго нилъер динул ислам умумузул заманалдаса бахъараб гIуцIун буго магIарул мацIалда. Гьединго магIарулазул бечедаб тарих, гIамал-хасият, яхI-намус цIуниялда сверухъ ругел гIадатал, гьел киналго уна рахьдал мацIалде жанире. МацI биларав чи ккола жиндир тарихгун миллат ва гIамал-хасият тIагIаравлъун. Цогидал миллатаздехун щибго рокьукълъи яги рихин букIун гуро нилъ ругел. Кинниги эбелалъул рахьдада цадахъ бачIараб мацIалдаса ва миллаталдаса цебесеб жо кинаб букIинеб? Щаклъи гьечIо, щивав бусурбанчиясе бокьизе ва кIодо гьабизе ккола гIараб мацI. Щайгурелъул гьеб буго Бичасул аварагасул ﷺ, Къуръаналъул ва Алжаналда жаниб букIине бугеб мацI. Гьелда хадусеб иргаялда жиндирго рахьдал мацIги бокьизе ва цIунизе ккеларищха. МагIарул мацIалда жанибги саламатаб процент гIараб мацIалъул жубан букIинги кIудияб рохел буго нилъее. МагIарул мацI цIуниялъе лъикIаланго кIудияб хIалтIи гьабулеб буго нижер казияталъги. Гьале 28 соналъ къватIибе биччалеб буго магIарул мацIалда «Ас-салам» казият. Дагъистаналда магIарулаз гIумру гьабулебщинаб бакIалда тIибитIизабулебги буго гьеб. Гьайгьай, магIарул мацIалда «Ас-салам» казият хъвани ва гьеб цIализе хIаракат бахъани, магIарул мацI лъаялъе кIудияб кумек букIина. ХIатта гьев чиясе щвела кIиго пайда цадахъ, диниял ахIкамал лъай - цо ва магIарул мацI лъадари - кIиабилеб. Аллагьас кумек гьабеги кинабго лъикIабщиналъе! Амин!  