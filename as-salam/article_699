  Мисалалъе, ХIокьоб росулъ гIумру гьабуна, 1906 соналъ къадаралде щварав, динияв гIалимчи, тIарикъаталъул тIадегIанаб даражаялде вахарав Ташиса ХIасандибирица. Гьесул вас МухIаммаднаби, 1937 соналъ, динияв хIаракатчийиланги абун, жанив тIамана. Къурбандибирги ГIумардибирги, росабалъ имамлъи гьабулел рукIана ва талихIалъ гьеб къурбанлъиялдаса рорчIана. Буго ХIокьоб росулъ, 2017 соналъ цIигьабураб, ХIасандибир Ташиясул хIужраги, гьабула щибаб соналъ гьенибе ракьцояз зияратги. Араб гIасруялъул кIиабилеб бащалъиялда лъикIго машгьурлъана ХIокьоса Мажидил МухIаммадгIали. ГIемерал соназ гьабуна гьес дибирлъиги, гьединго бихьизабуна гIадамазда гьоркьоб дин щулалъизабиялъул хIаракатчилъиги. МухIаммадгIалил лъималги рахъана динги, гIадлуги, гIаданлъиги ккурал чагIи. Гьезул лъабго вац – МухIаммад, Ибрагьим ва ГIабдуллагь жакъа руго жидер мисал гIемераз босулел муъминзаби. Мажидил ГIабдуллагь вуго гьабулеб ишалъе гьунар бугев чи. ГIабдуллагьица чанго соназ нухмалъи гьабуна, захIматал шартIазда гIадамаз гIумру гьабулеб ва гIаммаб магIишаталъул (совхоз) хIалтIи тIубазабулеб букIараб, Ташдил чанго росдал отделениялъе. КигIанго гIадамазе къабулаб гуреб ва гъираялда гьабулареб хIалтIи доб букIаниги, ГIабдуллагьихъа бажарулаан лъилго ракI хвезабичIого тIадкъаял тIуразаризе. Гьелдаса хадубги, пуланал соназ ГIабдуллагь росдал жамагIатаз вихьизавуна бакIалъулаб нухмалъиялде кандидатлъун. Гьес бетIерлъи гьабураб щуго соналда жаниб Начада росдал (гьелда жанибе уна щуго росу) администрациялъ тIуразаруна гIемерал кIвар бугел хIалтIаби: рахъана росабалъе нухал, рана кьоял, бачана жамгIиял бакIазде ток. Гьанже доб колхоз-совхоз хIалтIизабулеб заманги ракIалде щвезабулаго, ГIабдуллагьица абуна, я Аллагьасе гуреб я гIадамазе гуреб захIмат баччанила магIарухъ гIадамаз колхоз-совхозалда хIалтIун. Сонал гIун гIумруялъул завалалде вахиндал, ГIабдуллагьица БетIергьанас кьураб гьунар Гьесиего хIелун, ахираталда жиндие батулеб баракатаб ишалъе хIалтIизабуна. ГIабдуллагь вуго, мунагьал чураяв жиндир эменго гIадин, зикру бачин бугониги, къулгьу гьаби батаниги диниял ишазеги, лъие, кив, кида къваригIаниги хIажатазе кумекалъе вахъун чIолев муъминчи. Аллагьас гьесул гьабулеб ишалда баракат лъеги.    