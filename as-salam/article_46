  Аварагас ﷺ жиндирго тIоцебесеб хутIбаялъулъ абуна: «Ле, гIадамал, нужеца нужго лъикIал гIамалал гьаризе куцай! Нужеда лъай Аллагьас нуж хвезе гьарулеллъи ва хваралъуса Къиямасеб къоялъ рахъине гьарулеллъи. Цинги Гьес нужеда гьикъила: «Нужехъе Дир Авараг вачIун вукIинчIищ, гьес нуж битIараб диналде ахIичIищ, Дица нужее дунялалда нигIматал кьечIищ? Нужеего щиб ахираталъе хIадур гьабураб?». Лагъ кваранидехун, квегIидехун валагьизе вуго, гьесда жинда сверухъ щивниги ватуларо, цебейин абуни букIина жужахI. Гьеб жужахIалдаса нуж хвасарлъизе нужеца цо чамасдакалъул бащадабниги садакъаде кье, гьеб нужер батичIони, лъикIаб рагIиялдалъунгIаги гIадамазул ракI боххизабе. Нужеца гьабураб лъикIлъи анкьнусгоялде бахуна. Аллагьас нужеда Жиндирго цIобги лъеги, Гьевги нужеда гурхIаги!»