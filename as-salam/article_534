  ТIабигIаталъ инсанасул хIал чучлъизабула. Рохьор тира-свериялъ, батIи-батIиял хIайваналгун дандчIваялъ, тIабигIаталъул гьаркьаз чорхолъа стресс бахъула, рекIел хIал лъикIлъизабула, рахIатхвей инабула. ГIалхуда букIунеб бацIцIадаб гьаваялъ хIухьел цIай лъикI гьабула. Хасго накIкIирохьоре ани, гьуъразул унтаби ругезе кумек ккола. КъватIире рахъинчIого хIалтIулезул чорхолъ витамин D къанагIалъун букIуна. Гьеб цIикIкIиналъе кумек гьабула бакъуца. Гьеб витаминалъ рукьби ва иммунитет щула гьабула. ГIалхуде унаго ният гьабуни гIибадат гьабизелъун чорхолъе щулалъи бачIинеян, яги ТIадегIанав Аллагьасул ﷻ КIодолъиялъул ва ТIадегIанлъиялъул пикру гьабизеян, ялъуни сахлъи щула гьабизеян абун, гьелъухъги инсанасе кири щола. Цересел умматазул гIибадатчагIиги Аллагьас ﷻ бижараб махлукъаталъул тафаккур гьабизе гIалхуде рахъунел рукIун руго. ГIумар ибн ГIабдулгIазизица абун буго: «Аллагьас ﷻ кьурал нигIматазде пикру хIалтIизе гьаби бищун лъикIаб гIибадат ккола», - ян. Исламалъ беццуларо заман гIадада хвезаби. Гьединлъидал рахIат гьабизе рахъунелъулги рекъараб буго Аллагь ﷻ разияб гIамалалде руссине. Масала, кинаб бугониги исламияб тIехь цIали, гIалимзабаздаса рагIараб цоцазе бицин, жамагIаталда как бай ва гьелда релълъарал. Амма бихьиналгун руччаби журан рукIиналдаса цIунизеги, нилъедаго хадуб кьищни бакIаризеги ккела. Гьединго цIунизе ккела тIабигIатги, ай гъутIбузул гIаркьалаби рекичIого, гьенир ратарал рухIчIаголъаби инжит гьаричIого. ТIабигIат буго ТIадегIанас ﷻ нилъее аманатлъун кьураб жо. Абубакр-асхIабас гъазаваталда цебе рагъухъабазда лъазабун буго: «Чамасдакалъул гъутIби нужеца къотIуге, пихъ кьолел гъутIбиги хвезаруге», - ян. Рагъул заманалда асхIабзабазцин цIунараб тIабигIат нилъецаги цIунизе ккела.    