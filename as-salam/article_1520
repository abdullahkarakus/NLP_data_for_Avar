ТIадегIанав Аллагьасул Сахаватлъиялъул хIакъалъулъ пикру гьабидал халлъула Аллагь нилъеда гурхIулев вукIин ва Гьесие нилъ рокьулел рукIин. «Ан-Нур» сураялъул 22-абилеб аяталда буго (магIна): ТIадегIанав Аллагьцин   гурхIулевлъун ва тIаса лъугьуневлъун вугев мехалъ сунца нилъее квалквал гьабулеб цоцаздаса тIаса лъугьине!? ГIалимзабаз баян гьабуна рекIелъ ракIхвей ва ццимгун вугев чиясе гьелдаса зарал букIин. ГIемер халлъула, яц-вацалцин барщун рукIуна. Гьеб кутакалда мекъаб иш буго. Умумуздаса нилъехъе бачIана: «Дуцаго гьабураб лъикIлъи ва дуе гьабураб квешлъи кIочон те», - абун. ТIаса лъугьине тIоцебе гали лъурав чиясул Аллагьас   рекIелъ тIадагьлъи, гIаданлъи бижизабула ва гьесул динги щула гьабула. Къуръаналда буго (магIна): Цо ханасул букIун буго анцIго гIалхул гьве. ГъалатI ккарал хъулухъчагIазе гIазаб гьабун тIаде риччалел рукIун руго гьес гьаби. Цо къоялъ, мекъаб пикру хъулухъчияс загьир гьабидал, ханасе гьеб кутакалда бокьичIо. Цинги гьес буюрухъ кьуна гьев гьабзазда цеве рехеян. Хъулухъчияс абуна: «АнцIго соналъ дуе хъулухъ гьабуралъухъищ дуца дие гьеб гIазаб кьезехъин бугеб? Гьарула, кье дие анцIго къо, цинги рехе дун гьабзазда цеве», - ян. Ханги гьелда разилъула. Гьаби хьихьун вукIарав хъаравуласде аскIовеги ун, хъулухъчияс гьарула гьеб анцIго къоялъ гьезие хъулухъ гьабизе жив тейин абун. Хъаравуласги изну кьола. Цинги гьеб анцIго къоялъ хъулухъчияс байбихьула гьабзазе квен кьезе, чвердезаризе ва цогидалги хъулухъал гьаризе. АнцIго къо индал ханас буюрухъ кьола хъулухъчиясе тамихI гьабеян абун. Амма гьабзазда цеве рехидал, киналго гIажаиблъун хутIула. ГIалхул гьаби хъулухъчиясул хIатIал чIикIизе журан руго. Цинги ханас абула: «Дир гьабзазе ккараб щиб?» - илан. Хъулухъчияс жаваб кьола: «Дица гьабзазе анцIго къоялъ гурони хъулухъ гьабичIо, амма гьезда гьеб кIоченчIо. ТIубараб анцIго соналъ дуе хъулухъ гьабуниги цо гъалатI дир ккедал, дуда гьеб кIочана», - ян. Ханасда жиндирго гъалатI бичIчIула ва хъулухъчиги эркен гьавула. ЖАБИР МАЖИДОВ,
«АС-САЛАМАЛЪУЛ» МУХБИР