Улкаялда ва хIатта дунялалдаго цIар рагIарал нилъер гIезегIан спортсменал руго хирияб ракьалда, ай гIумраялда. Гьезул къукъаялъе нухмалъи гьабулеб буго Идрис Асадулаевас. Гьесул нухмалъиялда гъоркь, Дагъистаналдаса хIажизабаз лъикIаб рацIцIа-ракъалъи гьабуна Ан-Нур мегIералъул ракьалда. Гьенибин абуни буго свалат-салам лъеяв хирияв Аварагасухъе тIоцебе Къуръаналъул аятал рещтIараб ХIираъ нохъо. Маккагун Мадинаялъул ракьалде кколеб гьеб бакIалде зияраталъ рачIуна гIемерал хIажизаби. Гьайгьай гьеб бакI бацIцIад гьабизе тарал чагIиги руго. Амма хIажизабазул къадар гIемераб букIиналъ, гьениса кьищни-къул камуларо. Гьединлъидалин «Марва-Тур» компаниялъул хIажизабаз гьениб кидаго субботникалги тIоритIулеб.