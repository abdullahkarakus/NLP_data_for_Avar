  Щибаб жоялъул рукIуна батIи-батIиял хIалал, бигьалъаби, захIмалъаби, мекъалги тIекъалги рахъал. Цо рахъалъ туристал рачIин сабаблъун гIемерав чиясе рес щвана жидерго магIишат цIебетIезабизе. Рагьана ашбазал, гьалбадерил рукъзал, бича-хиси цIикIкIана, гьалбал раччизе машинаби къваригIана, нухал къачIана ва гьел гурелги гIемерал тIалабал раккана. Цогидаб рахъалдасан балагьани, нилъер халкъалъе гIадатияб гуреб тIабигIат-гIамалги ретIа-къайги букIуна тIаде рачIарал гьалбадерил. Гьелда сверухъ гIемераб кIалъайги ккола. Цо-цояз гьалбадерие малъа-хъваял гьарула хъачIаб куцалда, гьелдалъун питна-хабарги ккола. Амма жаваб гьечIеб масъала букIунарелъул, диналдеги гIелмуялдеги раккун балагьани, битIараб нух батизе бигьалъула. Щибаб ишалъул букIуна жиндирго къагIида, заман, бакI, чи вихьун гьабулел тадбиралгун адабал. Исламалъ нилъеда малъула берцинго, адабалда насихIат гьабизе. Гьелъул хIасилги лъикIаб букIуна. Гьалбадерие бокьула ва гьез цIакъ беццула нилъер тIабигIаталъул берцинлъи, тIагIамаб квен, гIадамазул рукIа-рахъин. Гьединлъидал нилъеца гьезда гьабулеб дандчIваялда бараб букIуна гьалбадерил нилъер халкъалде, диналде, тIабигIат-гIамалалде бербалагьи ва хутIулеб пикру. Нилъеца берцинлъиялда, лъикIлъиялда бихьизабуни нилъерго гIумру, тIабигIат-гIамал, диналъул тIалабал, гьелда бараб букIуна нилъер хIакъалъулъ хутIулеб пикру. Рес буго нилъ гьезие матIулъун лъугьун, нилъедаса лъикIабги квешабги мисал гьез босизе. Гьединлъидал хIаракат бахъизе ккола гьарулел ишал хIасил кколедухъ гьаризе. Нилъ лъикIлъани гьалбалги лъикIлъула.    