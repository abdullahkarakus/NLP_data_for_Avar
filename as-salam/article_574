МахIачхъалаялда бугеб «Россия - моя история» абураб тарихияб паркалда тIобитIана хIежалде унезе нухмалъи гьабизе таразул аттестация гьаби. Гьелда гIахьаллъи гьабуна 400-гIан чияс: гIалимзабаз, исламиял тIадегIанал цIалул идараби лъугIараз ва диниял хIаракатчагIаз. ХIежалде унезул къокъабазе нухмалъи гьабулезул лъаялъул рахъалъ экзамен къабул гьабиялъул тадбир тIобитIана республикаялъул муфтияталъгун «Марва-Тур» компаниялъ. Экзамен кьолез сагIатгун бащдаб заманалда жаниб жаваб кьезе кколаан 20 суалалъе. Гьелъул хIасилалда хIажизабазе нухмалъи гьабиялъул иш тIубазе тасдикъ гьавуна 250 чи. Исана Дагъистаналдаса Хирияб ракьалде хIеж борхизе ине вуго 10 азаргогIанасев чи.  