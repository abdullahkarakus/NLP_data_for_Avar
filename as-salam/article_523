    Аллагьас бихьинчиги чIужугIаданги рижана  цоцазде цIайи бугеллъун ва гьезда жанибги лъуна шагьват. Гьелъие бихьизабуна ригьин гьабиялъул нухги. Ригьин гьаби гуреб батIияб нух нилъеца шагьваталъе балагьулеб бугони, жамагIат чIунтизе байбихьула, питна цIикIкIуна, халкъалда гьоркьоб батIи-батIиял унтаби раккула. Гьединлъидал эбел-инсуца яхI бахъизе ккела заман щведал васасе чIужу ячинеги яс ригьнаде кьезеги. Жакъайин абуни ригьин гьабиялда сверухъ руго гIемерал гIадатал, ай гьеб иш жидеца захIмат гьабулел. Гьединал гIадатаздасан ккола баргъич ххейги. Аварагасул ﷺ хIадисалда буго: «Щив чи вугониги жинца исламалда жаниб цо лъикIаб гIадат билълъанхъизабурав, гьесие буго гьабураб гIамалалда рекъараб ажру ва гьесдаса мисал босун гьеб хIалтIизабуразулги ажру. Гьединго, щив чи вугониги жинца исламалда жаниб цо квешаб гIадат билълъанхъизабурав, гьесие буго гьелъул мунагь ва гьесдаса мисал босун гIамал гьабуразул мунагьги», - ян.      