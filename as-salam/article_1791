Авараг  ахираталде накълолъун хадуб, Алллагь разилъаяв Абугьурайратида халлъанила гIадамал цIакъго машгъуллъун рукIин даран-базаралде, жидеца гIелмуялъул мажлисалги тун. Гьединаб ахIвалхIал бихьидал, Абугьурайрат цIакъ пашманлъанила. Цо пуланаб къоялъ гьев унев вукIанила базаралда аскIосан ва ахIанила: «Ле, базаралъул агьлу! Аварагасул  ирс бикьулеб буго ва нуж гьанир базаралда чIун руго. Щай нуж унарел нужеего щолеб Аварагасул r ирсалъул бутIа босизе?» - ян. ГIажаиблъиги гьабун, гьез Абугьурайратида цIеханила: «Кинаб бакIалда Аварагасул  ирс бикьулеб бугеб?» - илан. Гьес жаваб гьабунила нужедаса рикIкIад гьечIеб мажгиталда бугин.  ГIадамал гIедегIун рортанила мажгиталде. Абугьурайратги чIанила гьел нахъруссун рачIинегIан, гьезухъ балагьун базаралда. Заманго гьоркьоб иналде гIадамал тIадруссун рачIанила ва гьез абунила: «Ле, Абугьурайрат, ниж мажгиталде щвана, амма нижеда щибго бикьулеб жо бихьичIо», - ян. Цинги Абугьурайратица гьезда цIеханила: «Нужеда щивго ватанищ мажгиталда?» - абун. Гьез абунила цоял какал ралел, цогидал Къуръан цIалулел ва лъабабилел гIелму малъулел ратанин абун. Цинги Абугьурайратица абунила: «Гьеб нужеда бихьараб жо ккола Аварагасул  ирс», - илан. Хириял бусурбаби, халгьабе, чан чиясе рес бугеб мажгиталдаса Аварагасул  ирс щвезе ва чан чияс гьеб нигIмат гIадада хвезе толеб бугеб? Аллагьасул рукъилан цIар тараб мажгиталъул нигIматаздаса пайда босизе Аллагьас нилъее тавпикъ кьеги. САГIИДОВ МУХIАММАДХIАБИБ