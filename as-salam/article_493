  КIиабилев гьудулас абун буго: «Дун дуда цадахъ вукIине вуго дунялалда дур тIубараб гIумруялъ, амма (Аллагьасда ﷻ дандчIвазе) мун хвалил рагьдухъе щведал, дица мун тезе вуго», - ян. Гьев кIиабилев гьудулин абун рехсолев ккола чиясул лъимал-хъизан ва гIага-божарал. Лъабабилев гьудулас абун буго: «Дун дуда цадахъ вукIине вуго кив мун вугониги, щиб бакIалде аниги, щиб дуца гьабулеб бугониги», - ян. Гьев гьудул кколев вуго чиясул гIамалал» (ТIабарани). Рехсараб хIадисалда аварагас ﷺ чиясул буголъи, лъимал-хъизан, гIага-божарал (лъикIаб-квешаб батIалъи гьечIого гьарурал) гIамалал релълъинарулел руго лъабго гьудуласда. Цинги баянги гьабулеб буго, инсан ахираталде индал, гьес нахъе толеблъи тIубараб гIумруялъ данде гьабураб магIишат ва гIага-божаралгун лъимал-хъизан. Гьеб сапаралъ цадахъ хутIулеблъун кколеб буго жинца гьабураб гIамал. Дунялалъул рокъоб нилъеца магIишаталдаса лазат босила, гьединго, гIага-божаралгун хьвадила 60-70 соналъ. Гьелдаса хадуб нилъер иш ахираталъул рокъобе буссина ва Алжаналъул агьлулъунищ нилъ рахъинел яги жужахIалъул гIазабалдейищ ккелелин абураб жо гьанир ругелгIан заманалъ гьабураб лъикIаб-квешаб гIамалалъ борцина. Цадахъ араб гIамал батани лъикIаб, гьеб букIина Алжаналъул нуцIа рагьизе кIуллъун, квешаб бугони - жужахIалде вачунеблъун. ТIадегIанав Аллагьас ﷻ Къуръаналда абун буго (магIна): «Дунялалда нужеда кодоб бугеб жо жиб паналъулеблъун букІин хІакъаб буго. (Нужеца дунялалъул рокъоб гьабураб лъикIаб гIамалалъухъ) ахираталда кьезе Аллагьас ﷻ хIадурун бугеб нахъе хутIулеблъун буго…», - ян (Сура «ан-НахIл» 96 аят). Бичасул аварагасги ﷺ абун буго: «Чияс кIвар гьабуларо сундуе гIоло жив вижун вугевин абуралъул, гьес пикру гьабуларо жив вижарав лахIзаталдаса хадуб жиндихъ халккун вугесул (БетIергьан Аллагьасул)», - ин. Гьединлъидал, гьаб дунял, ахираталда дандеккураб мехалъ, цIакъ хехго лъугIулеб, паналъулеб жоги бугелъул, рекъараб гьечIо дагьа-макъаб жоялъе гIоло нилъер букIинесеб хвезабулелде машгъуллъи, гьелъ гуккизе чIей. Аллагьас ﷻ бичIчIи кьеги щивасе гьеб къоялъ пайда гьабулеб гIамал ккун дунялалъул къоял тIамизе! Амин!    