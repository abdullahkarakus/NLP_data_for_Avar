ГIаммал ифтIарал гьариялда жаниб буго цоцазда гьоркьоб рокьа-хинлъи, вацлъи цIикIкIин. Хасго кIал ккурав чи кваназавиялъул кири цIакъго кIудиябги буго. 
ГIаммал ифтIарал гьариялъул гIемерал пайдаби руго. ТIоцебесеб иргаялда, бечедал гIадамазе рес буго садакъа-хайрат гьабун гIадамал кваназарулел ифтIаразда гIахьаллъи гьабизе. Дида бихьаралдасан буго, иман щулиял, рес бугел гIадамал рамазан моцI байбихьилалдего рачIуна ифтIаралъе къваригIараб цIех-рех гьабун. Цояс пиринчIалъул турпи рачIун, цогидас чамасдакIалъул ящикал рачIун, помидор-охцер щибаб къойил чIезабизе тIад босун, гьекъезе лъим бачIун гIуцIула ифтIарал.
 Рамазан моцIалъ нижер тухумалъул гIадат буго цоцазухъе хьвадун гIаммал ифтIарал гьарулеб. ТIубараб соналъ тIаде-гъоркье хьвадизе рес ккечIониги рамазан моцIалъ ифтIарал сабаблъиялдалъун ниж цоцада рихьула. МухIканго абизе кIола, гIагарлъиялда гьоркьоб гьуинлъи цIикIкIинабулин. Гьеб гурищ баракат!? Аллагьас ﷻ киназего кумек гьабеги. Рокъор кваназе рес гьечIел мискин-пакъирзабазе кIудияб кумек буго гIаммал ифтIаразул. Дида бичIчIуларо гьабгощинаб гIарацги хвезабун ифтIарал сундуе гьарулел жалали, щиб гьездаса мурад? ЦIакъго къваригIаралъубе хвезабизе лъикI гьечIищ гIарац? РихъизегIан кваназе рачIуна, рачIунгеян, гIемер кванагеян бищунго цIакъ ахIдолел. ГIаммал ифтIараз цоцаде гьуинлъи бижизабула. Пайда камун букIунеб батиларо, амма гьенире рачIаразул лъабго къоялъ кваназе жо щвечIезул гIадин букIунеб хъантIи бихьидал, гIемер гъираго букIунаро гьениве ине. ГIаммал ифтIарал гьариялъул мурад буго мискинпакъир гIорцIизегIан кваназави. Дида бихьана нахъе хутIараб тIагIам гьединазухъе цадахъ кьолебги. БоцIи-малалъулъ гIатIилъи бугесе цоги нухалъ щолеб буго садакъа-хайрат гьабизе. «КIал ккурасе нужеца гьекъезе лъим яги чамасдакI кьуниги Аллагьас ﷻ нужее гьелъухъ жазаъ гьабула», - ян буго аварагасул ﷺ хIадисалда. Гьединлъидал цоги щиб абизе ккелеб гIаммал ифтIарал гьариялъул ва гьездаса ругел пайдабазул хIакъалъулъ. БитIараб бицани, дие бокьуларо гIаммал ифтIаразде хьвадизе. Рокъоб агьлу-хъизамгун бокьула кIал биччазе. Росги виччаларо дица гьениве. Дида ккола рес гьечIел мискин-пакъирзабазе гIуцIарал ругин гьел ифтIарал.