Эбел-эмен ратIалъун ругониги, кIиязго кьола лъималазул жаваб. Эбел-эмен ратIалъидал лъимал эбелалда аскIор рукIуна, гьелъул тIалабагъазалде гьел хIажат ругелгIанасеб мехалъ. Гьоркьоса бахъула эбел росасе уней йигони, ялъуни гьаглъун йигони, ялъуни лъималазе тарбия кьезегIанасеб сахлъи гьелъул гьечIони, ялъуни къабихIаб гIамал гьелъул батани. Цере рехсарал лъугьа-бахъиназулъ лъимал инсухъе ялъуни цогидал цебесеб гIагарлъиялъухъе кьола хьихьизе.  Эбел-эмен ратIалъун лъимал эбелалъухъ ругониги, гIарцулаб кумек инсуца гьабизе ккола. Лъадул ихтиярги букIуна, гьез гIумру гьабулеб улкаялъул законалда рекъон, росасдаса кумек (алиментал) тIалаб гьабизе. ТIадегIанав Алллагьас ﷻ  Къуръаналда абулеб буго (магIна): «…Лъимер гьабун хадубги жидеца гьеб хахизабулеб ва гьелъул тIалаб гьабулеб бугони, руччабазе ужра-мухьги кье», - ян. (Сурату «ТIалакъ», аят 6) Гьеб суалгун росдал имамасухъе ани лъикIаб букIина. Гьев кIалъала дур вукIарав росгун ва бицина лъималазе тарбия кьеялъулъ гьес гьабизе кколеб гIахьаллъиялъул. Жидедаго гIайибги хъвазе толарел ва щиб кканиги цогидал гIайибияллъунги рикIкIунел гIадамал рукIуна. Жалго гIайибал ругониги, киданиги гьел гьелъие мукIурлъизеги мукIурлъуларо. Дур вукIарав рос гьеб тайпаялъул вуго ялъуни нижеда лъалареб цоги гIилла батула гьениб. Кин бугониги, гьесул мекъаб пишаялъе гIилла букIине ккола.  Рес буго гьев дуда бецIулев ватизеги. Хадуб лъимал жиндихъего рачине рукIине бокьун. Амма гьениб бищун кIудияб зарал лъималазе кколеб буго. ТIоцебесеб иргаялда, росасе рес кьезе ккола жиндаго жаниб бугеб загьир гьабизе. Цогидал гIадамалги гьеб ишалъулъ гIахьал гьаруге. Суал тIубазабиялъе нух балагьизе живго те. Гьесда бичIчIизабе дагIбади хIажат гьечIеблъи ва лъимал рихьизе гьукъулареблъи. Гьесул дуда ццин бахъун бугеб къагIида буго. Дур суалалдасан бичIчIулеб буго дуца гIарац хвезабулеб букIиналдаса рос рази гьечIолъиги. Гьединлъидалин гьес абулеб бугеб гIарац жиндаго тIад хвезабилин абун. ХIаракат бахъе берцинаб харбидалъун гьесул ццин чуч гьабизе. Цоцадехун тушманлъи гьабиялъ щибго хIасил кьоларо ва нужедехун лъималазулги квешаб бербалагьи лъугьуна. ЛъикIаб мацI бицунги гьесда бичIчIулеб гьечIони, лъималазе тарбия кьейги гIарцулаб кумек гьабиги гьесда тIадаб букIин бичIчIизабизе ккола судалъул кумекалдалъун. ГIадамазукьа нечезе ккараб жоги гьениб щибго гьечIо. Лъазе бокьаразда гьеб цебего лъанги батула. ХIАДУР ГЬАБУНА
ЖАБИР МАЖИДОВАС