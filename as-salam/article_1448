Гьеб мехалъ гьесухъе рачIуна хабалъ цIех-рех гьабулел кIиго малаик - Мункар ва Накир. Дур БетIергьан щив, дур дин щиб ва дур авараг   щивин суалал кьола гьез. Ракьалда ругел гIадамазул цонигиясда гьеб лъугьа-бахъин бихьуларо ва рагIуларо. Цебе рехсараб хIалалъ цIех-рех Мункар- Накирас гьаби кьучIал хIадисазги тасдикъ гьабун буго. Гьелда иман лъезеги щивав бусурманчиясда тIадаб буго. Гьелда божунгутIиги инсанасул иманалъул мукъсанлъи буго. Анас бин Маликица бицана аварагас   абунин: «Аллагьасул   лагъ хабалъ лъедал ва гьесул гьалмагъзаби мугъги кьун нахъе унаго, хварасда гьезул хьитазул сас рагIула. КIиго малаикги вачIун, гьез цIехола: «МухIаммад   абурав чиясул хIакъалъулъ щиб дуца абулеб букIараб?» - илан. Жаваб гьабун гьес абула: «Дица нугIлъи гьабула Аллагьасул   лагъ ва Гьесул   Расул  гьев вукIиналъе», - ян. Гьеб мехалъ гьесда абула: «ЖужахIалда дуе букIараб бакIалъухъ валагье… Аллагьас   дуе гьеб хисана Алжаналъуб бугеб бакIалъухъ», - илан.  Гьединлъидал цIакъ беццараб буго нилъер гIагарал, гьудул-гьалмагъазаби ва нилъее рокьулел гIадамал рукъидал киналго гьениса индал, дагьалъ чIун, хварасул мунагьал чуреян дугIа гьабизе ва Аллагьасда  гьаризе Мункар-Накирасул суалазе жаваб битIун кьезе тавпикъ кьеян. Гьаб хадуб рехсараб дугIа цIализеги цIакъго беццараб буго: ЖАБИР МАЖИДОВ,