Ассаламу гIалайкум, къелдерил мугIрул, Къимат тIадегIанаб инсулаб ватIан. ГIурччинал рохьаз жиб сверун ккураб, ХIажизабаз цIураб баркатаб ракь.   Гъваридал хъитIахъан чвахулел гIорал, Гьаваги бацIцIадаб, лъимги цIорораб. ГьитIинал-чIахIиял цIалдезе унел, ЦIиял мадрасаби рагьараб ватIан.   Киналго данделъун зияраталде - Сапаралъ хьвадулел, ниж, муридзаби. Лъабил борхалъиян цIар жинда лъураб, Хирияб мегIерги гьаниб бугелъул.   ЧIахIиял умумуз чуязда рекIун, Зиярат гьабураб хирияб мегIер. Бокьилаан дийги гьеб мегIералде, Зиярат гьабизе цогIаги нухалъ.          