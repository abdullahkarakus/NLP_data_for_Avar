Имам МахIалияс «ШархIул Мингьаж» абураб тIехьалда рехсолеб буго гьадинаб хIадис: «Жинца хIеж гьабурав ва дихъе зиярат гьабичIев чи ккола дидехун хъачIлъарав чи», - ян абун. Цоги хIадисалда буго: «Дун ахираталде ун хадуб дихъе зиярат гьабун вачIарав чи, дун чIаго вугеб мехалда зиярат гьабурав гIадин вуго», - ян.  Аварагасул  гьал рагIабазулъ нилъеда бихьулеб буго зиярат гьабизе бегьи хIатта хирияб гIибадатлъунги бугеблъиги, гьедин аварагас  жинцаго гьабунги бугелъул. Аварагзабазул, вализабигIалимзабазул хабаде зиярат гьаби суннатаб буго бихьиназеги руччабазеги ян хъван буго «ИгIанату тIалибин» абураб тIехьалдаги. Аллагьас  бичIи кьегиха. ХIадисазда гьедин абулеб бугелъул, суннатаб буго нилъерго хваразде зияраталъ инеги. Хасго рекъараб буго эбел-инсул хабаде щвезе ва гьениб дугIа алхIам гьабизе.  ХIакимица Абу Гьурайратидасан бицараб хIадисалда буго: «Щибаб рузманкъоялъ эбел-инсул яги цоязул хабаде зиярат гьабурав чиясул Аллагьас  мунагьал чурула ва эбел-инсуе мутIигIавлъун вукIанинги хъвала», - ян.  Абу-Гьурайратидасан бицараб цоги хIадисалда буго: «Аварагас  жиндирго эбелалъул хабаде зиярат гьабуна. Гьев гьенив гIодана ва сверухъ рукIаралги гIодана», - ян. МУХIАММАДГIАРИФ КЪУРБАНОВ