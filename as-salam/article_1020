79. Аль-Барру - кидаго лагъзадерие лъикIлъи гьабулев, гьезда цIоб лъолев, гьарарал чагIазе кьун, цIоб гьабулев, гьабураб къотIуе ритIухъав. 80. Ат-Таввабу - лагъзадерие тавбу гьабизе тавпикъ кьолев, гьел тавбуялде рачунев, гьезул тавбу къабул гьабулев, дугIаялда дандчIвай жаваб кьеялдалъун гьабулев, тавбуялда дандчIвай мунагьал чуриялдалъун гьабулев. 81. Аль-Мунтакъиму - рецIел босулев, къосаразул мугъал рекулев (гьалаг гьарулев), лъазеги гьабун, кантIизеги гьарун руссинчIони - гIассилъаразе гIакъуба кутакав. 82. Аль-ГIафувву - мунагь гьабуразе гIакъуба кьечIого толев, гIайибал рахчулев, квешлъаби рацIцIунев, гIассилъабазда тIаса лъугьунев, гIафву цIикIкIарав, цIоб гIатIидав. 83. Ар-Рауфу - мунагьал гьарурал чагIазда жив гурхIулев, гьезул тавбуги къабул гьабун жиндир цIоб-рахIматалдалъун гIемераб жо кьолев, гIайибалги рахчулев, цинги гьезда тIасаги лъугьунев. 84. Маликуль мульки - жиндир ханлъиялда тIубараб кверщел бугев, бокьараб гьабулев, жиндир хIукму нахъе чIвалев щивго гьечIев, жиндир амруялда гIайиб чIвалев чиги гьечIев. 85. Зуль-Жалали валь-Икрами - кIодолъи-тIадегIанлъи, камиллъи жиндие хасав, тIадегIан гьавизе мустахIикъав. 86. Аль-МукъситIу - хIукмуялъулъ гIадлу битIарав, залимасдаса мазлумасе рецIел босулев, гьедин гIадлу камил гьабулев, мазлумги тIаса лъугьинавун, гьев рази гьавун хадуб залимги рази гьавулев. 87. Аль-ЖамигIу - заталъулги, сифатазулги, афгIалазулги киналго камиллъаби данде гьарурав, киналго халкъал данде гьарулев, ГIарасат майданалда цереселги нахъиселги киналго данде гьарулев. 88. Аль-Гъанийу - бечедав, сундего хIажалъуларев, киналдасаго гIей гьабулев, кинабго жо жинде хIажалъулев. 