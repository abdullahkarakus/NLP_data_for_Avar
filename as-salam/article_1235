Руччабазулги гIарзал рукIуна кидаго какичуриялда вугев рос аскIовецин къаларин абун. Гьединалго гIарзал рукIуна бихьиназул рахъалдасанги. Исламалда кинабго жо буго лъикIлъиялъе бихьизабун. Гьединлъидал диналъул хIукъукъалги, хирияб суннат цIуниги бегьуларо рос-лъадуда гьоркьоб кIалъай ккеялъе гIиллалъун гьабизе. ЛъикIлъи гьабулебинги абун, гIадамазул ракI бакъвазабизе бегьуларо. Какичури цIигьабизеги кIвахIаллъун, бищун цоцазе хириял чагIазул ракI бакъвазабизе бегьилищ? ЧIужу къварид гьайизегIан нусго нухалда биххун лъикI гурищ какичури. Гьеб цIигьабизе захIматаб жоги гурелъул. ЦIакъго хириябги бугелъул какичури бугониги тIадеги какичуризе. Гьелда абула нуралда тIад бугеб нурилан. Жакъа какичури цIигьабиялъе щибго къварилъи гьечIо. Бокьараб бакIалда буго лъимги мажгиталги.  Нилъер умумуз гIадин цIорораб лъеца чуризеги кколеб гьечIо. ХIатта, квачалъухъ балагьичIого, мухIканго гьабураб какичуриялъ мунагьал чурулеблъиялъул хIакъалъулъ хIадисалдаги бицун буго. Нилъее изну буго махIсу-мачуял хIалтIизаризеги. Щибаб нухалда хIатIал чуризе кколаро, биччун квер бахъула мачуязда. Гьеб хIукмуялда нахърилълъуна шафигIиялги хIежалда ругеб мехалъ, гIалам цоцалъ жубан букIиналъ, лъачIого цоцада квер, хIетIе хъвачIого хутIизе захIмалъулелъул. МУХIАММАД ГIАЛИМЧУЛОВ