Гьеб баракатаб данделъиялда гIахьаллъи гьабуна мугIрузул районазул имамзабазгун жамагIатаз. Мажлис нухда бачана Камил Шейховас. Данделъи байбихьана Къуръан цIалиялдалъун. Гьабураб хIалтIул хIасилал баян гьарун цере рахъана щибаб рахъалъул нухмалъулел. Щибаб кIалъаялда гьоркьор ахIулел рукIана мавлидал ва туркаби. «Инсан» рахIму-цIобалъул фондалъул нухмалъулесул наиб Рамазан-хIажияс бицана мискинзабазул Дагъистаналда бугеб ахIвал-хIалалъул.  Бажарараб кумек ресукъазе гьабиялде ахIана гьес мажлисалде ракIарарал. «Ас-салам» казият тIибитIизабиялъул жавабияв МухIаммаднурица бицана казияталъул подпискаялъул къадар ва сайгъатал кьуна гьеб тIибитIизабиялъе квербакъаразе. Бищунго цIикIкIун подписка гьабурал ЛъаратIа районалъул вакилзабазе хасаб байрахъги кьуна МухIаммаднурица.  Мажлисалъул ахиралда кIалъазе вахъарав мугIрузул районазда муфтияталъул хасав вакил Казим-хIажияс хIасил гьабун гьабураб кIалъаялда вихьизавуна щибаб районалда жигарго хIалтIи гьабурав имам ва щивасе кьуна Баркалаялъул кагъатгун хIадисазул тIехь. Гьединго сайгъат гьабуна районалъул имамзабазда гьоркьов жигарго хIалтIарав имамги. Мажлисалъул ахиралда тIолалго бусурбабазе дугIаги гьабуна. Аллагьас къабул гьабеги киназулго лъикIаб гIамал. Амин! ГIАБДУЛЛАГЬ МУХIАММАДОВ