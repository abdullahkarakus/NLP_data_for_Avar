Нилъее бокьанигибокьичIониги социалиял гьинал нилъер гIумруялъулъе лъугьун руго. Гьезул кумекалдалъун гIемерав чиясул лъай-хъваялги ккола. Социалиял гьиназдасан кIалъаялдасан байбихьула инсан мунагьалде вачунеб нухги. Чияр руччабигун социалиял гьиназдасан бихьинал лъикIаб мурадгун кIалъазе байбихьаниги, гIемерисеб мехалда гьелъул ахир мекъи ккола.  Дур мисал босани, тIоцебе бичIчIизе ккола дуда диниявин ккарав гIолилавгун кIалъай хIарамаб иш букIин. Динияв чи гьев вукIаравани, чияр, ай махIрамияй гурей гIадангун социалиял гьиназдасан гьев кIалъалароан ва гьелде тIадеги хIарамаб, ай балъгояб магьари лъезе ячIайинги абилароан. БитIараб буго, мунагьаздаса цIунизе напсалъе захIматаб жо буго, мунагьал кколарев чиги, хасго гьаб заманалда вукIунаро. Амма лъан, бокьун мунагьалъулъ даимлъизе бегьуларо. Мунагьалде рачунел нухаздасаги, мунагьалдаса рикIкIалъулев гIадин, рикIкIалъизе ккола. Гьаб аяталъул тафсиралда хъвалеб буго «аскIоре къаге» абураб жоялъ магIна кьолин зинаялде рачине рес бугебщинаб жоялдаса рикIкIалъейин абураб, ай балагьи, кIалъай, чIужугIадангун живго хутIи ва гьелда релълъарал пишаби. Гьединлъидал хехго кIалъабасай гьоркьоб къотIизабизе ккола нужеца, гьесдаги абизе ккола кIалъайги мунагь бугин. Как базе гьес малъаниги, Аллагьасда   цебе ракI-ракIалъ тавбу гьабизе тIадабги буго. Гьесие мун гьаризе бокьун батани, эбел-инсуде аскIове айилан абе.  Аллагьас   кумек гьабеги. ТIаде балагьун инсанасул хьвада-чIвади лъазе кIоларо. Жакъа лъикIал чагIийин ккаралги ратулел руго гIамал мекъал. ЛъикIаб, берцинаб калам гьабулелги ратула жидецаго бицунелде гIамалго гьабуларел. Гьединлъидал гьес бицунелъухъги гIенеккун, гьесда тIубанго божизе бегьуларо. Психологиялда рекъон гьелда абула «эффект ореола» абун. Гьебги ккола инсанас цогидасул гIамал къабул гьабиялъе риччалел цо-цо гъалатIал.  Масала, тIоцебесеб нухалда вихьулев чияс нилъедехун цо лъикIаб гIамал гьабуни, ракIалде ккола гьев цIакъав чи вугин абун. Гьебго жо ккун батизе рес буго дуеги. Гьесулгун лъай-хъвай ккедал ва гьес бицунелъухъ гIенеккидал дуда ракIалде ккун буго гьев кутакалда лъикIав гIолилав вугин. ЦIакъ кIвар кьезе ккола гьесул квешал рахъал ралагьиялдеги ва хIаракат бахъила кинабго шаргIалъул цIадирабазда лъезе. Рес буго гьевги мекъи ккун ватизе. Гьединлъидал дуца гьесда абе балъго магьари лъезе рачIайин абураб жо дуда кутакалда квеш букIанин. Ният бацIцIадаб батани, дур ракI бакъвалеб жо гьес гьабуларо ва мун гьаризе эбел-инсуда аскIовеги вачIуна. Гурони, гьев вуго мун махсараде кколев чи. Гьединасдасан рикIкIалъизе ккола. ХIАДУР ГЬАБУНА
ЖАБИР МАЖИДОВАС