  ШафигIияб мазгьабалда тIубараб моцIалъе гьабураб нияталъ рамазаналъул тIоцебесеб кIалалъе гIей гьабула, ай кIиабилеб кIалалъе цIидасан ният гьабизе ккола. Амма имам Маликил мазгьабалда тIубараб моцIрое ният гьабиялъ гIей гьабула ва щибаб къойил ният гьабизеги кколаро. АбухIанифал мазгьабалда паризаяб кIалалъе кIал ккураб къоялъул къо бащалъизегIан ихияр букIуна ният гьабизе. Гьебги буго кIал биххулел пишаби гьес гьарун ратичIони. Ибну ХIажарица «ТухIфатул МухIтажалда» хъвалеб буго: «Рамазан моцIалъул, кафараталъул, назруялъул ва имамас цIад гьариялде цебе кквеян абураб кIалазул ният гьабизе къаси, ай бакъ тIерхьудаса байбихьун рогьалил гIуж щвезегIан. Гьеб ниятги щибаб къоялъ къаси цIигьабизе ккола. Щайгурелъул, щибаб къоялъул кIал цебесеб къоялде хурхинчIеб, жибго жиндаго чIараб гIибадат кколелъул. Маликил мазгьабалъул гIалимчи имам Дардирица «АщархIул Кубра» абураб тIехьалда хъвалеб буго: «Рамазан моцIалъ цоцада хадур кколел киналниги кIалазе цо ният гьабиялъ гIей гьабула. Гьебго хIукму буго цоцада хадур кколел назруялъул кIалазулги. Щайгурелъул цоцада хадур хурхун рачIунел кIалал цо гIибадаталда релълъуна. Гьеб цоцада хадуб бачIунеб бугеб тартибги хвезабизе бегьуларо, гьелъие цо ният гьабун букIингун цадахъ», - илан. Гьеб суалалда тIасан ХIанафил мазгьабалъул гIалимчи ибн ГIабидиница «ХIашияту ибн ГIабидин» абураб тIехьалда хъвалеб буго: «МаркIачIул гIуж щваралдаса къо бащалъизегIан (гIага-шагарго 11 тIубалеб гIуж) гьабураб нияталдалъун рамазан моцIалъул кIал рикIкIуна», - ян.         КIалкквей бегьизе ккани шартI буго гьев чи бусурбанав, гIакъилав (лъикIаб-квешаб батIабахъизе лъалев) ва гьеб кквеялдаса нахъчIвалел (чIужугIаданалъул хIайиз-нифас, кIотен, жундуз кквей гIадал) гIузрабаздасан рацIцIадал рукIин. Лъималаз анкьго сон баралдаса гьеб кквеялдалъун амру гьабила. АнцIго соналъул гIумруялде рахиндал, как теялдаго релълъун, гьеб теялдалъунги кьабила. («Фикъгьул Мингьаж», 1 бутIа, 339 гьум.)       КIал кквеялъе камилаб куцалъ ният гьабизе бокьарав чияс гьабила гьадин: «Дица ният гьабуна метер кIал кквезе гьаб соналъул рамазан моцIалдаса, фаризаяб тIобитIун ТIадегIанав Аллагьасе». Рамазан моцIалъул тIоцебесеб сордоялъ тIубараб моцIалъе ният гьабулес гьадин гьабила: «Дица ният гьабуна имам Маликиде такълидги гьабун гьаб рамазан моцIалъул киналго къояз фаризаяб кIал кквезе, тIобитIун ТIадегIанав Аллагьасе». Рамазан моцIалъул кIал кквезе къаси ният гьабизе кIочарас радал гьабулаго гьабила: «Дица ният гьабуна имам АбухIанифатиде такълидги гьабун жакъа кIал кквезе, гьаб соналъул рамазан моцIалдасан, фаризаяб тIобитIун ТIадегIанав Аллагьасе».         РикIкIуна, амма рогьиналде, ай кIал кквелалде цебе чвердезе лъикIаб буго. Гьебго хIукму буго цогидаб къагIида сабаблъун черх чуризе кколезе. Масала, къаси чIужугIаданалъул хIайиз къотIани, гьеб кIал рикIкIуна черх чуричIониги.  («Мугънил МухIтаж», 2 бутIа)     Унтиялдалъун кIал кквечIого тезе ккани, Аллагьасукьа ﷻ хIинкъарав кIиго бусурбанав тохтурас нугIлъи гьабизе ккола кIалкквеялдалъун гьев инсанасул чорхое зарал кколеб бугин абун. Гьединлъидал унтун вугиланги абун, жинцаго хIукмуги къотIун кIал кквечIого тезе инсанасе рес гьечIо. Гьединал гIадамаз унти тIаса индал риччарал кIалал рецIизеги ккола. КIал кквеялдалъун хвеялда ялъуни цониги лага хIалтIунгутIиялда хIинкъи бугони, кIал биччазе тIадаб буго.       МегIералда жанибе араб жоялъ кIал хвезе ккани, гьеб ине ккола мегIералъул ракьаги тун гьелда нахъа бугеб гьодорлъиялда жанибе. РечIчIизабулеб дару гIемерисеб гьеб бакIалде щвезегIан уна ва гьелдалъун кIалги хола. Амма бокьараб кIал хвезабулеб жоялъул гьелдалъун кIал хвезе ккани буго лъабго шартI: 1) Гьеб кIал хвезабулеб жо букIин лъай. Мисалалъе, пуланав чияс гIинзунибе бикIулеб жо бегьани ва гьесда гьелдалъун кIал холеблъиги лъалеб букIун батичIони, гьесул кIал холаро. 2) КIал холеб жо гьабулеб мехалда кIалккун вукIин ракIалда букIин. Гьединлъидал, пуланав чияс кIал хвезабулеб жо хIалтIизабуни, кIалккун букIинги кIочон тун, гьесулги кIал холаро. 3) КIал хвезабулеб жо жиндиего бокьун гьаби. Гьединлъидал, цо чи кквезеги ккун, гьесиеги бокьичIого, хIалгьабун кIалдибе лъим тIуни, гьесул кIал холаро. Гьелъул хIасилалда, дару речIчIизабулеб заманалда кIалккун букIин ракIалда букIун батичIони, кIал холаро ва бецIизеги кколаро. («ШархIул Мафруз»)       ХIайиз ва нифас ккола кIал кквей бегьи нахъчIвалеб гIузру. КIал ккун йикIаго чIужугIаданалде хIайиз щвани, гьелъ кIал биххизабула ва гьеб бецIизеги тIалъула. Гьелдаса хадуб гьелъие рекъараб букIуна, рамазан моцIалъул хIурмат гьабун, хутIараб къоялъ кваначIого чIезе, амма кваназе бегьунгутIи гьечIо. («Фикъгьул Мингьаж», 1 бутIа, 344 гьум.).    