МахIачхъалаялда тIобитIана квералъ хъвараб Къуръаналъул цебелъей. Гьеб тадбиралда гIахьаллъана Дагъистаналъул муфти, шайих АхIмад-афанди, ДРялъул миллияб политикаялъулгун диниял ишазул министр Энрик Муслимов ва цогидалги. Цебегоялдаса нахъе Дагъистаналда загьирлъун букIинчIо квералъ Къуръан хъваялъул хIужа. Гьале гьанже гьеб баракатаб ва захIматаб хIалтIи гьабуна Гъарабудахкент районалъул Параул росулъа художник-каллиграф Сулейман ГIаширгIалиевас. «Азаргоялдаса цIикIкIун чи вачIун вуго жакъа гьаниве гьаб къанагIатаб, хIикматаб хIалтIи гьабурав Сулейман-хIажиясул хIурматги гьабун. Баркала буго республикаялъул муфти, шайих АхIмад-афандиеги. Кинаб хIал бугониги, захIмалъи-къварилъи бугеб бакIалда, халкъалъул хIалкъараб мехалда бищун цеве эхетула гьев. Баркала буго гьаб цебелъей хIадурараб гIуцIиялъул комитеталъе. Аллагьас киназего алжаналъул нигIматал къачIан ратаги, дунялалдаго рекъелги даимлъаги», - ян бицана Энрик Муслимовас. Квералъ хъвараб Къуръаналъул роцен буго 150х75 см, цIайи бахуна 50 килограммалде. Гьеб хъван буго цIакъ къанагIат гурони щолареб кагътида ва берцинго къачIараб хасаб шрифталъ. С. ГIаширлаевас Къуръан хъван буго ункъогун бащдаб моцIида жаниб. Гьес бицана, Къуръан хъвалаго дандчIварал масъалабазулги, гьел тIуразариялъе кумекалъе ратарал гIадамазулги хIакъалъулъ. «Берцинго хъвазе ккола Аллагьасул калам, Къуръан. Каллиграфиялъе кивниги цIаларав чи гуро дун. Аллагьас кьураб гьунар буго гьеб. Дунялалда тIадго буго каллиграфиялъул анлъго тайпа. Бищунго берцинаблъун рикIкIуна куфиязул шрифт. Берцинал шрифтал сулюсги насхIги кьочIое росун, дица хъвана Къуръан ва гьелда бокьун буго «Дагъистаналъул шрифт» абураб цIар лъезе», - ян абуна гьес. Данделъиялъул ахиралда ДРялъул муфти, шайих АхIмад-хIажияс дугIа гьабуна Сулейман-хIажиясеги, гьесул хъизамалъеги, тIолалго дагъиястаниязеги ва Палестинаялда ругел бусурбабазеги. Тадбиралъул ахиралда Энрик Муслимовас шапакъаталги сайгъаталги кьуна Сулейман-хIажиясеги гIуцIиялъул комитеталъул хIаракатчагIазеги. Гьединго художник-каллиграфас Дагъистаналъул муфтиясе сайгъат гьабуна квералъ бахъараб суратги.