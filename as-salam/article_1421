ГIолохъанго къадаралде щварав Акнадаса ГIалиев Расулил цIар лъураб авал-мажгит рагьиялъул мажлисалда гIахьаллъана ДРялъул муфтиясул кумекчи АхIмад-хIажи Надирбеков, муфтияталъул централияб округалда тарав вакил ГIумарасхIаб АрслангIалиев, росдал бегавул ГIумахан ГIалиев, Гъизилюрт шагьаралъул ва районалъул имамзабазул советалъул председатель МухIаммад-ГIариф Сиражудинов, гIалимчи ХIусенапанди Жамалов, Акнада росдал имам МухIаммад-хIажи МухIаммадов.  Гьединго мажлисалда гIахьаллъана СагIудиязул ГIарабиялъул Жидда шагьаралда вукIарав Россиялъул генералияв консул Багьавудин ГIалиев, машгьурал тохтурзаби АхIмад-хIажи ГIазизов, ГIали Абуязидов, ДРялъул Художниказул союзалъул нухмалъулев КъурбангIали МухIаммадов ва цогидалги.  100-ялдасаги цIикIкIун чияс цадахъ как базе рес бугеб кIитIалаяб мажгит рагьиялда бан гьабуна мавлид, бикьана садакъа. Акнада ккола цIумадисезул росу ва гьеб бана 1957 соналда Ведено районалдаса гочарал акнадисез, ангъидисез ва гIащасез. Жакъа гьеб росулъ буго 1200-ялдаса цIикIкIун цIа-раки.