11. Аль-Мутакаббиру - бижанщинаб жоялъул сипатаздаса тIадегIанав, чIухIи, кIодолъи Жиндие хассав. 12. Аль-Халикъу - мисал-сурат гьечIого кинабго бижулев, гьелъие къадар бихьизабулев, гьечIелъуса тIолго жо батизабурав, махщелчагIиги рижарав, гьезул махщелги бижарав.
  13. Аль-Бариу - Жиндир къудраталдалъун халкъ бижарав Азалалда хъвараб жо загьир гьабизе хIалкIолев.
 14. Аль-Мусаввиру - бижанщинаб жоялъе сурат гьабурав, гьеб рекъезеги гьабурав, щибаб жоялъе жинди-жиндие хасаб суратги куцги кьурав, кигIан гIемерал ругониги, кинабниги жоялъе цоцадаса ратIа рахъулеб хIалалда суратал кьурав. 
 15. Аль-Гъаффару - дунял-ахираталда бусурбабазул мунагьал рахчулев, гьел чурулев, гIайибал рахчулев Жив гурони гьечIев.
 16. Аль-Къагьгьару - Жив бергьарав, Жиндир ханлъи-къудраталдалъун халкъ квегъулев, халкъалъе бокьаниги риханиги Жиндие бокьараб жо гьабизе халкъ тIамулев, Жиндир кIодолъитIадегIанлъиялъе тIолго жо хIелулев ва мутIигIлъулев. 
 17. Аль-Вагьгьабу - чIобого кинабго жо кьолев, лагъзадерие нигIматал кьолев, гьаричIого хIажат тIубалев, нигIматал гьарзаяв, кьей даимав.
 18. Ар-Раззакъу - ризкъаби рижулев, киналго халкъазе ризкъи кьолев, щибаб жоялъул хIажат тIубан кумек гьабулев, щибаб жоялъул гIумру цIунулев, гьебги къачIалев. 
 19. Аль-ФаттахIу - къарал ишал рагьулев, захIмалъаби бигьалъизарулев, зоб-ракьалъул хазинабазул кIулал кодор ругев.
 20. Аль-ГIалиму - батIа-батIа гьабун тIолго жо Жинда лъалев, тIере-тIеренал ишалги, балъгоял хивалалги, рекIел анищалги Жиндие загьирав, Жиндир мулкалдаса зарра борчIун кколарев, Жиндир гIелму тIолабго жоялда сверун лъугьарав.  ГIАЛИ МУХIАММАДОВ