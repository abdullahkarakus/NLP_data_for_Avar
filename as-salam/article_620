  БетIергьанас мунагьги тавбуги бижана. Гьес нилъ рижана гъалатI кколеллъун ва тавбу гьабизеги малъана. Аллагьасде ﷻ руссунел гIадамал Гьесие рокьула. Къуръаналда БетIергьанас ﷻ абуна: «Аллагьасе тавбу гьабулел гIадамал рокьула», - ян. Ибну МасгIудица абуна: «Къабулаб тавбу ккола, тавбуги гьабун, мунагьазде руссунгутIи», - ян. ХIасанул Басрияс абуна: «Къабулаб тавбу ккола рекIелъ пашманлъи букIин, мацIалъ истигъфар гьаби, лугбаз гьабулеб мунагь тей ва гьезде тIадвуссунгутIи», - ян. Абу ГIали Дакъакъица абуна: «Тавбу ккола муъминзабазул сипат», - ян. ТIадегIанав Аллагьас ﷻ абуна: «Нужеца киназго тавбу гьабе, я муъминзаби», - ян. (Сура «Нур», аят 31) Ибну ГIатIаица абуна: «Тавбу кIиго батIияб буго. Цо тавбу гьабула гIакъубаялдаса цIунизелъун ва цогидаб тавбу ккола БетIергьанасул сахаватлъиялдаса нечон гьабулеб», - ян. ГIумар-асхIабас абулаан: Нуж гIодор чIа тавбуялъул гIадамалгун, гьелъ кутакалда пайда кьола», - ян. Лукъманул ХIакимица васасда абула: «Вореха тавбу нахъе бахъуге, хвел тохлъукьего тIаде щола», - ян. Бишр ибн ХIарисица бицана Фузайл ибну ГIиязица абунин: «Къад къоялъ гIодун гьабураб тавбуялъ чурула загьириял мунагьал. Къаси гIодун гьабураб тавбуялъ батIиниял мунагьалги чурула», - ян. Балагьеха тавбуялъул бугеб асар, нилъ гьелде кидаго хIажаталги руго. Гьебги ккола ТIадегIанав Аллагьасул ﷻ нилъее кIудияб рахIмат. Аллагьас ﷻ нилъ тавбу гьабулездасан гьареги. Кинабго жоялда хIалкIолев цохIо Аллагь ﷻ вуго.    