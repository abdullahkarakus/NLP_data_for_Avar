     Гьедин тамахал ресал кьун ракьалде виччан вугониги инсан цIакъ загIипаб махлукъат буго. Живго жиндаго чIун вукIун тIубаларевлъун вуго. Борхатаб ва керчаб гъотIол тIогьиб бугеб гIурччинаб тIамах букIуна парахалъиялда. Бакъул чIоразулъ лъедон, гьорол пуялъулъ парпадун, цIадал лъелъ чвердон аваданаб гIумруялда. Амма гъотIодаса тIун ани тIамахалъул букIараб кинабго гьеб лазат къокъидго лъугIула. Бигьаго щолеб букIараб рахIат гьанже щиб гьабуниги щоларо. Цебе пикруго гьабулеб букIун батичIониги гьанже гьелда бичIчIула хIакъикъаталда доб кинабго жиндаго жаниб букIараб гуреб, цогидаб бакIалдаса бачIунеб, кьун щолеб жо букIараблъи. ГъотIодаса тIей гIадаб кIудияб балагь, гъалатI, мекъаб иш жиндир гIумруялда жанибго ккечIеблъиги якъинлъула гьелъие. ХIасраталъ бухIун кигIан цIакъ тIогьиллъаниги гьанже тIанхие нахъбуссине тIокIаб нух букIунаро… Гьаб мисалалда релълъараб буго инсанасул гIумруги. Инсан лъикI вукIуна, нигIматаз сверун ккола, амма пикру гьаби дагьаб букIуна. ГIадатияб, гьечIого букIине бегьулареб жолъун ккун батула цо-цо мехалъ, жинда сверухъ бугеб кинабго лъикIлъи. Гьедин бугищха гьеб? Щивас жинцаго пикру гьабе гьеб суалалъул. Щивав чиясул жиндирго букIуна пикру. Амма кигIан батIи-батIиял пикраби гIадамазул ругониги хиси гьечIеб, бусурбанчиясда кIочене бегьулареб жо буго. Гьесда кIочене бегьуларо жиндирго аслу. Инсан вуго ракьалдасан вижарав, сундулъго, щибниги жиндирго гьечIев, Аллагьас ﷻ кьураб жо букIунев, кьечIеб жо гьечIого хIутIулев, ТIадегIанав Аллагьасул гIицIав лагъ. Аллагьасдаса ﷻ тIунани гъотIодаса тIураб тIамах гIадин гIадада холев. Аллагьасулгун ﷻ хурхен щула гьабуни талихIалъулъ щулалъулев. Гьеб буго инсанасул аслу. Гьеб кIочене бегьуларо.        