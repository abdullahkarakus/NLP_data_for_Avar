Напсалъе бокьараб гьабун мунагьалъукье ккедал гьал хадур рехсарал нухазда тIадчIей гьабизе инсанасда тIадаб буго:  ТIоцебесеб иргаялда, гьабураб мунагьалдаса ракI бухIизе ккола, вохизе ва гьелда ракI разилъизе бегьуларо. Гьебгун цадахъ хIинкъизе ккола жеги гьелдаса кIудияб мунагь гьабиялдаса.  Гьабураб мунагьалда даимлъунгутIи. Мунагь гьабидал хIаракат бахъизе ккола, Аллагьас ﷻ нилъее кьурал хIалалал нухалги хIалтIизарун, гьеб мунагьалде цIидасан нахъвуссунгутIизе.  Гьабураб мунагьалдаги тавбуялдаги гьоркьоб, гьоркьохъеб къадар цIунизе ккола. Чара гьечIого тавбу гьабулеб мехалъ цIакъ ракI бакъван, Аллагьасе хIелун вукIине ккола. ТIаса бихьиялъе даимго гьабулеб жоялда релълъун букIине бегьуларо тавбу. Тавбу гьабиялдасаги мунагь гьабизе инсанасе бигьалъула. Кинниги цIидасанги мунагь гьабиялде кколев вугони, тавбу гьабиялда кIарчанлъи ккезеги тезе бегьуларо.    Инсанасда лъазе ккола жинца гьабураб жо мунагь букIин. Гьесул бадиб гьеб гьитIи-бикъинаб жолъун букIине бегьуларо. Гьелъул магIнаги ккола гьабураб мунагьалъе, гIиллаби рачинчIого, гьеб мунагь букIин чIезаби. Лъалаго хIалалаб жо хIарамаблъун ва гьединго хIарамаб жо хIалалаблъун чIезабулев чи куфруялде кколевлъиги нилъеда лъала. Дагъистаналъул муфти АхIмад-афандиясул «ЛъикIал тIабигIатазул ах» абураб тIехьалда хъван буго: «Тавбу гьабурав чиясда тIалъула даимго ракIбекун вукIине ва истигъфаралда тIадчIей гьабизе. ГIалимзабаз абуна: «Тавбу буго гIажалалде щвезегIан (хвезегIан) чиясул рекIелъ Аллагьасдаса ﷻ хIинкъиги ничги букIин», - абун. Тавбу гьабурав чияс тIоцебе гьабизе кколеб жоги лагъзадерил хIакъал ва гьезда гьарурал зулмаби тIаса ккезари буго, рецIун ялъуни хIалаллъи тIалаб гьабун. Нагагьлъун кьезе кIвечIони, кидал хIал кIваниги, бетIергьанчиясухъе хIакъ щвезабиялъул къасдалда вукIина. Гьесул хIакъ тIубазабизегIан яги тIаса лъугьинегIан, гьесие дугIа гьабулевлъунги вукIина»