ТIатIалаго чанго соналъ «Ассалам» газеталъе гьабулеб подпискаялъе манасаулалъулаз районалда тIоцебесеб бакI ккуна. Гьале исанаги гьез бихьизабуна кIудияб жигар ва тIоцебесеб бакI ккуразухъе кьолеб байрахъгун мажлисалде рачIана газеталъул вакилзаби. Мажлисалъе байбихьи лъуна хирияб Къуръаналдаса аятал цIалиялдалъун. КIалъазе рахъараз бицунеб букIана «Ас-салам» газеталъул бугеб кIудияб кIваралъул: ислам тIибитIизабиялъул, иман щулалъизабиялъул, гIун бачIунеб гIелалъе тарбия кьеялъул, инсанасул гIамал-хасият КъуръанхIадисаз малъулелъухъ куцаялъул, гьадинго лъай-гIакълу ва хьвадачIвади камил гьабизе ккеялъул. КIалъазе вахъарав гьеркIесдерил имам МухIамадтIагьирица бицана хIасадалъул бугеб заралалъул, тIаса лъугьиналъул ва сабруялъул хиралъиялъул. Буйнакск районалда газета тIибитIизабулев ГIабдусамадов Камилица бицана газеталда хурхун районалда гьабулеб бугеб хIалтIул хIакъалъулъ. Буйнакск шагьаралъул рухIияб лъай кьеялъул хIалтIухъан РурухIмаев МухIаммадица бицана гIибадаталъул хиралъиялъул. Манасдерил имам Исламудиница бицана дагIват гьабиялъул бугеб кIваралъул. КIалъаязда гьоркьор зама-заманалдаса цIалулел рукIана авараг  веццун гьарурал мавлидалги. Подписчиказда гьоркьоб можоро рехун цIар бачIаразе гьаруна батIи-батIиял сайигъаталги. Мажлисалда баркала загьир гьабуна «Ас-саламалъул» калам щивасул рокъобе щвезабиялъе квербакъи гьабулезе ва кьуна ракIалдещвеялъулал грамотаби. ЖамагIаталда гьоркьоб газета тIибитIизабиялъе, гьелъул магIна ва кIвар гIадамазда бичIчIизабиялъе кIудияб хIалтIи гьабула росдал имам Исламудин Идрисовас ва газеталъул вакил, росдал будун Мурад  Давудовас. Мурадица бицана жамагIаталъ газеталъул гьабулеб кIваралъул. Жидеца росулъ зама-заманалдаса газеталъул вакилзабиги данде ракIарун гьарулин «Ас-саламалъул» цIаралда гъоркь гьитIиналго мажлисал, тIоритIулин данделъаби. Гьединал данделъабазул баракат букIуна, жамагIат цолъун гъункизе ва цоцазулъ гьуинлъи цIикIкIине кумекги щола. Росулъ нагагьабги хъизан гьечIо газеталъе подписка гьабичIеб, гьезулги гIемерисез магIарул ва гIурус мацIазда, ай кIиялъего гьабун буго подписка. Манасдерил умумул гъунисел рукIана, Шамил имамасул хьибил ккун, диналъе ва ВатIаналъе гIоло къеркьарал. Жакъаги гьезул наслабаз яхI бахъула дин цIунизеги гьеб тIибитIизабизеги Аварагасул  хIадисалда бугелъул цо лъикIаб мажлисалъ азарго квешаб мажлисалъул мунагьал чурулин абун, гьединлъидал хьул буго гьадинал рохалилал мажлисал жеги рукIинин абураб.  Мажлисалъе ахир гьабуна киназего гIахьалаб дугIа гьабиялдалъун.  Аллагьас  къабул гьабеги. БАРИЯТ МУХIАММАДОВА,
МАНАСАУЛ РОСУ