ТIубараб моцIалъго кIал кквей тIад гьабун буго балугълъиялде вахарав, гьелда хIалкIолев чиясда. Гьеб кIал кквеялда жанирги лъун руго Аллагьас гIемерал пайдаял. Гьелда жанир руго черхалъе, гьелъул сахлъиялъе ва гьеб щула гьабиялъе рикIкIун хIалкIоларел хIикматал. Гьелъие нугIлъи гьабула тохтурзабаз цо-цо унтарал кванидаса гьукъулел рукIин гьезул сахлъи цIуниялъул мурадалда.  Инсанасул къаркъалаялъул хIалтIигун гIуцIиялда хадуб хъаравуллъи ккурал тохтурзабазгун гIалимзабаз чIезабун буго лъагIалида жаниб цо моцIалъ ракъун чIеялда жаниб гIемерал пайдаби ругин сахлъи цIуниялъе. Гьединго гьелда жаниб буго инсанасул мунагьал чури, лъикIлъабазухъ цIикIкIараб кири хъвай. Гьебги буго мискин-пакъирасе рохалилаб, тавбу гьабурасе рахIматалъулаб моцI. Нилъеца хIаракат бахъизе ккола гьеб моцI Аллагь разияб хIалалда тIобитIизе. ТIолабго гIамал нияталда бараб бугелъул, тIоцебесеб иргаялда, ният бацIцIад гьабизе ккела. Кколел кIалалги, цIалулеб Къуръанги, бачунеб зикру-салаватги, гьабулеб садакъа-хайратги, цогидазги гьабулеб бугин, дицаги гьабизе ккелин абун гьабичIого, гIицIго Аллагь разилъиялъул нияталда гьабизе ккела. Аллагьасдаги гьарила мустахIикъаб куцалда рамазан моцI тIобитIизе тавпикъ кьейин абун. Салафаз абун буго жал рукIанин анлъго моцIалъ Аллагьасда гьардолел рамазан моцI тIаде щвезегIан жидее гIумру кьейилан. Рамазаналдаса хадубги гьарулеб букIанила щуго моцIалъ, гьеб моцIалъ гьабураб лъикIаб гIамал къабул гьабегийин абун. Тавбу гьабизе тIадаб буго кидаго, амма рамазаналде хIадурлъулаго гьабизе жеги рекъараб буго. Щайгурелъул, Аллагьасдаги лагъзадеридаги гьоркьор ругел хIукъукъаздаса вацIцIад вугони, рес букIуна рамазан моцIалъ ракIги гIодобе биччан, тIагIатгIибадаталде вуссине. РецIизе кIалал ратани, хехго рецIила. Нагагь рецIичIого рамазан моцI тIаде бачIани, щибаб кIал рикIкIун цо-цо муд тIаде бачIунелъулха. КIалазда хурхун гIелму цIикIкIинги тIалаб гьабила, тIахьал цIалун яги лъалесда цIехон. Аварагас ﷺ ГIалиасхIабасда абун буго: «Мун сабаблъун цониги чи битIараб нухде вачIин дуе лъикIаб буго гьаб дунялалдасаги гьалда жаниб бугебщинаб жоялдасаги», - ян абун.
 Напс ругьунлъарал какарал гIамалал дагь-дагьккун тезеги хIаракат бахъила. Щиб бугониги жо тохлъукьего теялдаса, дагьдагьккун тезе бигьаяб букIунелъул. Рамазан моцIалде къойилаб хIадурлъи гьабила. МоцIалъ гьабизе бокьарабщинаб жоялъул сияхIги гьабила. ХIаракат бахъизе ккела гьелда рекъон хIалтIиги гьабизе. Рамазан моцI байбихьилалдего тохтурасухъеги ун хал-шалги гьабила. Щайгурелъул, унти сабаблъун гIемераб кириялдаса махIрумлъизе рес бугелъул. Гьеб моцIалъул хиралъабаздаса ккола гьелда жаниб Лайлатулкъадриялъул сордо букIинги. Аллагьас тавпикъ гьабеги киназего гьеб хирияб моцIалъул заман гIадада биччачIого гIибадаталда инабизе.  Амин! ГIАБДУЛЛАГЬ МУХIАММАДОВ