Унсоколо районалъул Балахьуни росдал школалда, раббигIул-аввал моцIалъул хIурматалда, МухIаммад аварагасул ﷺ гIумру гъваридго лъазабиялъул мурадалда тIобитIараб къецазда гIахьаллъи гьабуна нусгоялдаса цIикIкIун цIалдохъанас (5-11 классал). Къецалъул тIоцебесеб бутIаялда лъималазда гьоркьоб гьабуна гьикъа-бакъи (тестирование). 75 проценталъ ритIарал жавабал кьурав щуго цIалдохъанасе заманги цIан тIадкъай кьуна Аварагасул ﷺ тIабигIат-гIамалалда ва хьвада-чIвадиялда хурхун жидедаго лъалебщинаб кагътида хъвазе ва бищунго лъикIал жавабал кьурав лъабгоясда гьоркьоб гьабуна «Умники и умницы» хIай. Жюриялъ бергьарайлъун рикIкIана 8 классалъул цIалдохъан МухIаммадова Загьраъ ва школалъул дирекциялъул рахъалдасан гьелъие кьуна щуазарго гъурущ. Къецалъул байбихьуда Аллагьасул ﷻ 99 хириял цIарал рекIехъе рикIкIана 7 сон барав Якъубов ГIумарасхIабица ва 10 сон барав МухIаммадов МухIаммадица. Гьезиеги кьуна гIарцулал сайгъатал. МугIалимзабазул рахъалдасан къецал тIоритIиялъул хIаракатаб гIахьаллъи гьабуна ПатIимат МухIаммадовалъ, МухIаммад ХIажиевас, Муслим МухIаммадовас ва цогидазги. ГъазимухIаммадил МухIаммад  