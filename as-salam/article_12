  Аварагас ﷺ абунин МугIаз ибну Анасидасан бицана: «ТIагIам кванан хадуб жинца: «АлхIамду лиЛлагьи ллази атIгIамани гьаза ва разакъанигьи мин гъайри хIавлин минни ва ла къувватит», - абуни, гьесул мунагьал чурула», - ян (Абу-Давуд). Кванде гIайиб чIвангутIи. Абу-Гьурайратидасан бицун буго, Аварагас ﷺ киданиги кванде гIайиб чIвачIин абун. Кваназе бокьани гьес кваналаанин, бокьичIони - жибгоги толаанин абун. Жабиридасан бицун буго, Аварагас ﷺ агьлуялда цIеханин кваналеб жоялде дандежоялъул. Жаваб гьабун гьез къанцIа гуреб жо гьечIин абуна. Цинги Аварагас ﷺ цебе босеян абуна ва кваназеги лъугьана, «дандежоялъе къанцIа лъикIаб, дандежоялъе къанцIа лъикIаб», - инги абулаго. (Муслим) КIал ккурав чиясда кваназе вачIайин аби. Абу-Гьурайратидасан бицун буго, Аллагьасул ﷻ Расулас ﷺ абунин: «Нужер цонигияв ахIидал, нужеца жаваб гьабе. КIал ккун ватани, гьев чиясе дугIа гьабе. КIал кквечIого ватани, кваназеги кванай», - абун (Муслим). Жиндаго цебеса кванай. Ибну ГIабасидасан бицун буго, Аварагас ﷺ абунин: «Кваналеб жоялдаса баракат рещтIуна. Нужеца кваналеб жо (нужедаго цебесеб рахъалда бугеб) цIарагIалъул рагIалдаса босун кванай, цIарагIалъул бакьулъа (нилъедаго цебе бугеб босичIого, доре-гьанире кверал регьун) босун кванаге», - ян (Тирмизи). Сунда ругониги раччун кванангутIи. Вагьбу ибну ГIабдуллагьидасан бицун буго, Аварагас ﷺ абунин: «Нуж сунда ругониги раччун кванаге», - ян абун (Бухари). Килщал чIикIи ва цIарагI бацIцIад гьаби. Жабиридасан бицун буго, Аллагьасул ﷻ Расулас ﷺ амру гьабулаанин килщал ва жаниса кванараб цIарагI бацIцIад гьабейин, гьел чIикIиялдалъун. Гьес ﷺ абуна: «Нужеда лъаларо кинаб тIагIамалъулъ баракат бугебали», - ян (Муслим).  