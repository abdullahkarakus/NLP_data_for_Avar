Бичасул аварагас ﷺ абуна: - Лъабго пиша буго, гьел жиндилъ ругесда иманалъул гьуинлъи лъалеб: 1.	Аллагьги гьесул Расулги гьел гурелщиназдаса рокьи. 2. Цониги вокьулев чи тIокIаб мурад гьечIого Аллагьасе гIоло вокьи. 3. Аллагьас хвасар гьавун хадуб (битIараб нухде вачиндал) куфруялде тIадвуссин рихин.  - Лъабго жо буго жинца хвасар гьарулеб: ТIасанги жанисанги Аллагьасукьа хIинкъи. Разилъидалги ццим бахъиндалги гIадилав вукIин. Бечелъидалги мискинго вугеб мехалдаги гьоркьохъеб хIал цIуни.  - Лъабго жо буго жинца гьалаг гьарулеб: Черхалъул гьаваялда нахъвилълъин. Жив мутIигIаб къарумлъи. Жиндирго напс гIажаибго ва берцин бихьи. - Рукъ балагьилалде цеве мадугьал валагье, нухда вахъиналде цеве гьалмагъги валагье. - Данделъи рахIмат буго, рикь-рикьи гIазаб буго.  - Мун дандчIвазе вугеб жо хъваялдаса къалам бакъван буго. - Алжан - улбузул хIатIакь буго. - Алжан - хучдузул рагIдукь буго. - Дунял бокьи - кинабго квешлъиялъул бетIер буго. - Аллагьасе гIоло бугеб рокьи ва Гьесиего гIоло бугеб ццим бахъин бищунго хириял гIамалаздасан буго. - Дуе цониги жо бокьиялъ бецц ва гIинкъ гьарула. - Рагъ – гьеб гукки буго. - Къимат боцIудалъун буго, хIикмат Аллагьасукьа хIинкъиялдалъун буго - Алжан сверун ккун буго бокьуларебщинаб жоялъ. ЖужахI сверун ккун буго чорхое рахIат бугебщиналъ. ХIикмат буго муъминчиясул билараб жо. - ХIалалаб баянаб буго ва хIарамабги баянаб буго. 