  ТIадегIанав Аллагьасул ﷻ Къуръаналда буго гьадинаб магIнаялъул аят: «Гьез жидерго напсазе зулму гьабун хадуб дуда аскIоре рачIун, цинги жидеца мунагьал чуриги тIалаб гьабун, Расуласги гьесул мунагьал чуреян гьарун букIарабани, гьезда Аллагь ватилаан цIакъ тавбу къабул гьабулевлъун» (сура «ан-Нисаъ», 64 аят). Гьаб хирияб аяталда ТIадегIанав Аллагьас ﷻ тавбу къабул гьабиялъеги, Живго гурхIиялъеги шартIлъун гьабулеб буго хирияв Аварагасда ﷺ аскIоре рачIинги (батIалъи гьечIо, гьев чIаго вукIараб мехалъ рачIаралги, хун хадур рачIаралги) Аллагьасдаса ﷻ мунагьал чури тIалаб гьабиги, Расулас ﷺ нилъер мунагьал чуреян гьариги. Хирияв Аварагасул ﷺ хIадисалда буго: «Щив чи вугониги, хIежги гьабун дихъе зияраталъ вачIинчIев, гьес дидехун хъачIаб бербалагьи гьабуна», - ян. Аллагь ﷻ разилъаяв ибну ХIажарас хIадисазул хIасилги гьабун абун буго: «ХIежги гьабун Аварагасде ﷺ зиярат гьабичIев чи ккола жив къосаравги, Аллагьас ﷻ хIакъир гьавуравги, цIадуе мустахIикъавги. Аллагьгун ﷻ Аварагасдаса ﷺ рикIкIалъаравги, ЖабрагIил малаикасги, нилъер Аварагасги ﷺ гьалаглъагиян жиндие дугIа гьабуравги, алжаналъул нухдаса ватIалъаравги, къарумавги, диникъавги, хирияв Аварагасул ﷺ гьумер бихьуларевги», - ян. Хадубго, ибну ХIажарас абун буго: «Цебе заманалда хIежги гьабун Аварагасухъе ﷺ зияратги гьабичIого цояв вачIани, гьев чиясе гьеб жо тIаса унареб рогьолъунги ничлъунги букIунаан. Гьеб нич тIаса рехизелъун гьев чияс цIидасан хадусел соназ хIеж борхулаан», - абун. Хирияв аварагасухъе ﷺ зиярат гьабичIого тIадвуссарав чи бусурбабаз хIажичилъун рикIкIунароан, гьесда цадахъ гIодор чIолароан. Гьес гьеб рогьо кIиабизеги хIежалдеги ун, зияратги гьабун, тIаса рехун гурони. Гьединлъидал, цо-цо гIалимзабаз зиярат гьаби тIадаблъунцин гьабулеб буго. Амма суннатаб букIиналдайин абуни, тIад рагIи абулел, ункъабго мазгьабалъул хIакъикъиял гIалимзабазда гьоркьор цонигиял гьечIо. Хирияб хIадисалда буго: «Дир хабаде жинца зиярат гьабурав чиясе дир шафагIат тIалъана», - ян (Байгьакъи). Аллагьас ﷻ насиб гьабеги щивав бусурбанчиясе Аварагсул ﷺ шафагIат. Амин!  