-  Цебе школалда микьго класс гурони букIунароан ва анкьго класс лъугIидал дица тана школа. РакIалда букIана шагьаралде цIализе ине. Амма цо-цо гIиллабазда бан рес рекъечIо ва вехьлъун ана. Колхоз биххидал Ставрополалде гочана ва гьенибги байбихьана вехьлъи гьабизе. Гьедин хIалтIана лъебергогIан соналъ.  Гьенив вукIаго беразул канлъи унеб букIана. ПалхIасил, операцияги гьабун ватIалъана квегIаб бералдаса. Цинги гочана росулъеги.   – Дир гIелалъул гIолохъабазул заман гIемер лъикIаб букIинчIо. Нилъеего бокьараб гьабизе толароан. Дунги вукIана коммунистазда гьоркьове ккарав чи. Вехьлъун вугеб заманалда вукIана гIухьбузул кIудиявлъун . Нижер заведующий вукIана парткомалъул чи. Цо нухалда гьес абуна мун партиялде лъугьине кколин. Гьедин лъугьана партиялде цо-цо мехалда гIахьаллъизе кколаан собраниязда.  – Расги лъикI букIинчIо. Ставрополалде инегIанго, къаси заманалда районалдаса рачIун ратулаан росулъе балъго хьвадизе чагIи. Хъвай-хъвагIай гьабун батулаан мавлид гьабуразулги, муридзабазулги. Жиндирго ишалде вуссинеги толароан, дагьабниги цIикIкIун боцIи бугони, бахъулаан. Гьанже щивасе бокьараб гьабизе ресал руго.  АлхIамдулиллагь, Аллагьас Жиндир иш нухда толарелъул, заман хисидал лъай-хъвай ккана Инхоса КIудиясулгун, СагIид-афандиясулгун, Инхелоса устарасулгун. Ин ша Аллагь, гьанже ине вуго Буйнакскиялдаса КIудиясухъе. Гьезул баракат камун тогеги нилъ.  – Старополалдаса гочаралдаса нахъе газеталъулгун лъай-хъвай ккана нижер. Дидаго цIализе бихьуларелъул, хъизан тIамула рагIизабун цIализе.     Гьеб буго бусурбанчиясе пайда кIудияб нигIмат. ТIоцебе ралагьула цIиял харбазде. Бокьула «Нужер кагътал» абураб рубрика. ГIадамазул сахаватлъиялъул хIакъалъулъ рагIидал лъикIаб асарги гьабула.  Казияталъулгун лъай-хъвай ккаралдаса нахъе, дунгоги кьучIдасанго хисанин абизе бегьула. – ГIемер халлъулеб буго гIолохъанаб гIел чIахIияз бицунелъухъ гIенеккунгутIи. Гьедин бегьуларо. Малъараб босизе ккола. Гьабе чIахIиязул адаб, гурхIа гIисиназда. 