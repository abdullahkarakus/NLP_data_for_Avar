ДРялъул муфтияталъул северияб округалда ругел диниял хIаракатчагIазул делегация щвана Луганск ва Донецк республикабазде ва гьединго Запорожьялъулгун Херсон областазде. Гьел дандчIвана бакIалъулал гIадамалгун, бицана исламияб диналъул хIакъалъулъ, гьаруна вагIза-насихIатал, цIалана мавлидал, бакIалъулал бусурбабазда цадахъ рана жамагIат гьабун какал. Хасавюрт шагьаралъул ва районалъул имамзабазул советалъул председатель МухIаммад МухIамадовас бицана жал щванин Луганскиялъул Северодонецк шагьаралдеги ва гьениб жидеда дандчIвай гьабунин Ингушетиялдаса диналъул вацаз.         «Бихьулеб буго жамагIат гьабун какал разеги цогидаб тIагIат-гIибадат гьабизеги гьенир киналго ресал чIезарун рукIин. Гьелъул цIакъ кIудияб кIварги буго. Щайгурелъул, гьеб мухъалда гIумру гьабун ругезул гIемерисел бусурбаби кколаро. Гьединлъидал гьезда ва цогидазда бихьулеб буго исламияб диналъул берцинлъи», - ян бицана М. МухIаммадовас. Гьенире рачIаразе баркала кьуна гьеб ракьалда гIумру гьабун ругез гуребги, рагъулаб хъулухъалда ругезги. Гьединго Россиялде гъорлъе рачIарал гьел бакIазда минаби ва цогидал бакIал ралезда гьоркьорги гIезегIан руго Северияб Кавказалдаса махщелчагIи. Гьезул къуваталдалъун рукIалиде ккезабулеб буго рагъалъ чIунтизабун букIараб 70-гIанасеб объект.