Дунялалда щивго чи чIаго хутIуларо. Аллагьас абулеб бугелъул: «Я, Адамил лъимер, дунял хвезе, ай тIагIине буго ва мунги хвезе вуго», - ян. Гьединлъидал гьеб къо тIаде щвелалде нилъ хIадурун рукIине ккола. Гьелдаго цадахъ щивас пикру гьабизе ккола щибги босун дун Аллагьасда цеве вахъине вугевин абун. Щивасухъа ккола гъалатI, ай цоясул ракI къварид гьабун букIуна, нахъасан хабар бицун букIуна, мацI гьабун букIуна яги цо гьитIинаб жо сабаблъун вац-яцазда гьоркьоб букIуна ракI хвей. Амма нилъеца хIисаб гьабуларо гьелъул жаваб кьезе кколеблъиялъул. Гьеб къо тIаде щвелалде, тавбу гьабун, Аллагьасде гьаризе ккола тIаса льугьаян. Нилъее баракат щваяв Къарахъа МухIаммадтIагьирица «ШархIул мафрузалда» хъвалеб буго гьадин: «Хварав чиясде тIаде ракь хъван хадуб, гIалимзабаз хъвавухъе, Аллагьас гьесул рухI нахъбуссинабула ва гьесда нахъе унел гIадамазул хIатIил сасги каламги рагIизабула.  Цинги гьесухъе вачIуна кIиго малаик ва гьез гьесда гьикъула, бичIчIулеб мацIалда, кинабго. Масала, дур БетIергьан щивин, дур дин щибин, хIатта ахиралда нужехъе витIун вукIарав Аварагасул  хIакъалъулъ», - ян. Гьанже халгьабе, хириял вацалгун яцал, щиб гIумру нилъеца ракьалда гьабулеб бугебали ва гьеб къоялде нилъ кин хIадурун ругелали. ХАЛИД ПАЙЗУЛАЕВ