ЖужахIалъул гIакъубаги бихьун гIезарула эбел-инсуца лъимал.  Лъалареб малъула, къваригIараб чIезабула. Унтидал, сардалги рорчIула. Амма гьебгощинаб жо гьабурал эбел-инсуе баркалацин кьолеб гьечIо.  ХIурматиял лъимал, нужеда лъай нужгоги цо къоялъ эбел-эменлъун рахъине рукIин. Нужее бокьун батани нужерго лъималаз нужеда гурхIел гьабизе, жакъа нужецаги гьабе умумузул хIурмат. Гурони, нужецаги хIехьезе ккезе буго нужецаго гьабуралда релълъараб. ЧIахIиязухъги гIенеккизе ккола. Гьелги эбел-эменго гIадинал чагIилъидалха кколел.   ГIемераз бицунеб рагIула лъималазда хадуб эбел-инсул гIадин ракI лъилго унтуларин, нижеда гьеб гIолохъанго рукIаго бичIчIичIин абун. ГIайиб нилъедаги батила, тIубанго эркенлъи кьуни, гьелъ сахаб жо гьабуларелъулха. Психолагазги абула лъималазе тIубанго эркенлъи кьезе бегьуларин, гьединго цIакъго къвакIизабизеги лъикIаб гьечIин абун. Гьел рокьичIого гуро, гьезие гьеб жидеего заралияб букIиналъ.  Къуръан-хIадисалъги ахIулел руго эбел-инсул адаб-хIурмат гьабиялде.  Къуръаналда буго цоцада хурхараб лъабго аят, цояб тIубачIони цояб къабуллъулареб. Гьебги ккола: «Дуца Дие ва гьединго дурго эбел-инсуе шукру гьабе», - ян абураб.  ТIадегIанав Аллагьас ﷻ нилъеда лъазабулеб буго Гьесие шукру гьабизе кколеблъи ва эбел-инсуе баркала кьечIони, шукру къабул гьабулареблъи. Эбел-инсухъ гIенеккуларев чиясул шукру букIинищха?  Гьединго цо-цояз эбел-инсул рахIат хвезабун гьабула дин, ай нодо ччукIизегIан какалги ралаго. Гьединищ диналъ малъулеб бугеб? Гьеб буго жиндие къваригIараб бакIалда дин хIалтIизаби. Диналъин абуни эбел-эмен цIакъ тIадегIанаб бакIалда лъола.   Лъимер сабаблъун, ай гьесул квешаб гIамалалъ эбел-инсуе нагIана кьолеб батула. Гьебги ккола жинцаго эбел-инсуе нагIана кьей.  Нилъерго лъимал квешлъиялдаса цIунизе кIолеб дару буго цо – исламияб дин малъи ва исламияб тарбия кьун куцай. БитIараб гIакълуги, пикруги, рухIияб рахъги гьелъ цIунула.  Аллагьас ﷻ тавпикъ кьеги!