Берцинго ретIа-къазе бегьула батIи-батIияб къагIидаялъ. Амма аскIоса унесул бер тIаде цIалеб къагIидаялъ партал ретIани, Аллагьас ﷻ сурав босичIого толаро.  ГIабдуллагь ибн ГIумар абурав аварагасул ﷺ асхIабас абуна: «Живго вихьиялъе, машгьурлъиялъе ретIел ретIарав чиясухъ ТIадегIанав Аллагь ﷻ валагьуларо (рахIмат къотIизабула) гьев вали ватанигицин», - ян.  Гьанже балагьеха нилъер ният кинаб бугебали? Щивав чиясда гьелъул хIакъикъатги жиндаго лъала. ГIемераб жо гьабулеб батула нилъеца рихьдае гIоло.  ГIабдуллагь ибн ГIаббасица абуна: «ГIадамазда гьоркьоб машгьураб квен кванай ва машгьураб ретIелги ретIун хьваде», - ян.  Руго цо-цоял доба кисаялиго бачIараб мода гьабулел. Амма нилъеда яхIги, ничги, намусги кIочон тезе бегьуларо. Гьеб кинабго барабги буго нилъер рекIел унтабазда. Берцинго ретIел ретIунеб гIадин, берцинго ракIал къачIаялдеги хIажатал руго нилъ.  Цо нухалда Ибрагьим НахагIиясда гьикъула, кинаб ретIел ретIизе кколебилан абун. Гьесие абула: «ГIалимчи вугин ккечIого вукIунедухъ ва мунго хIакъир гьавулареб», - ян. ГIалимзабазул буго хасаб ретIел. ГIалим гурев чияс гьеб ретIани, гIадамазда ккола гьевги гIалимчи вугин абун. Гьедин гьабизе бегьуларо гIалим гурев чияс. Гьединго нилъеца ретIине бегьуларо цIакъго къадарабги, басриябги, гIадамаз гIайибчIвазе рес бугебги ретIел.  Аллагьас ﷻ нилъее киналъулъго бичIчIи кьеги. 