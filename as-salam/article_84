  Суфьяну Саврияс бицана жиндирго ккараб лъугьа-бахъин. Гьеб къиса хаслъула Аварагасде ﷺ салават битIиялда. Нилъеда лъала кигIан кIудияб кири щолебали салават битIиялдалъун. Авараг ﷺ макьилъ вихьи хIакъикъаталда живго Авараг ﷺ вихьарав гIадин бугин хъвалеб буго гIалимзабаз. Гьеб нилъее балъгояб жо гуро. ХIежалда тIаваф гьабулеб мехалъ Суфьяну Савриясда цо инсан вихьула гIемер салават цIалулев. ГIажаиблъарав имамас гьесда цIехола тIавафалъулъ цIалулеб тасбихIги тун, Аварагасде ﷺ салаватищ битIулеб бугебилан абун. Гьев чияс гьикъула мун щив кколевилан. Имамас абула жив Суфьяну Саври вугин. Цинги дос бицуна хIежалда рукIаго жиндир эмен хванин. Гьесул гьумер чIегIерлъанин, чехь гьоронин ва берал хъахIиллъанин. Жинца гьеб мехалда абунила «Инна лиллагьи ва инна илайгьи ражигIун» абун. - Гьелдаса хадуб дун кьижун ккана, - ян бицуна дов чияс. - Дида макьилъ вихьана кутакалда берцинав чи. Гьес дир инсул гьурмада квер бахъана ва гьесул гьумер рахьалдасаги хъахIаблъун лъугьана. Чахьалда квер бахъидал, цебе букIараб гIадин лъугьуна. Дица цIехана мун щив кколевилан абун. Гьес жаваб кьуна жив МухIаммад, Аллагьасул расул кколин. Дур эмен вукIанин мунагьал гьарулев чи, амма гьес гIемер салават цIалулеб букIанин. Гьесде балагь щведал, диде ахIи бана ва дица гьесие кумекги гьабуна. Дунялалда рукIаго диде гIемер салават битIарав чиясе дун шафагIатлъун чIола, ай дица гьесие кумек гьабула», - ян. Хадубги гьев чияс абула жив макьидаса ворчIидал, инсул гьумер хъахIлъун батанин, чехьги чучун ун батанин.    