ГIали асхIабас бицун буго: «Нужее нигIматазул дагьаб бугониги бутIа щвараб мехалъ, шукру гьаби теялдалъун нужеца гьелда хадуб бачIине бугеб тIуризе гьабуге», - ян.  Нилъер гIадат буго, кинаб нухалдалъун бугониги, тIаде нигIмат щвараб мехалъ нилъерго бажариялдалъун гьеб щварабинги ккун, шукру гьаби кIочон толеб. НигIмат киса щварабалиги кIочон тун гьеб хIалтIизабидал тIурулин доб хадуб бачIине бугеб нигIматин абураб магIнаги буго рехсараб хIадисалъул. Хирияб Къуръаналда буго (магIна): Аварагасдаса  бицараб хIадисалда буго тIоцере алжаналде лъугьине ругел чагIи ругин жидеца кинаб хIалалъулъ ругониги БетIергьансе  шукру-рецц гьабулел чагIиян. Цогияб риваяталда буго гIатIилъиялдаги къварилъиялдаги Аллагьасе  рецц гьабулел чагIи абунги. Киналго нигIматазеги жидеда рекъараб шукру гьаби букIуна. ЦохIо «АлхIамдулиллагь» абураб рагIиги киналниги нигIматазе шукрулъун бугинги буго цогидаб хIадисалда. «РухIул баяналда» хъвалеб кинниги шукру гьабулев ва унго-унгояб куцалда иманалъул нухда хьвадулев чи хвасарлъула жужахIалъул цIедаса, гьеб гьаби кIочон таравги вукIуна живго жинцаго жужахIалде рехулевлъун. Бугелдаса пайдаги босун БетIергьан  гьеб кьолевлъун вукIин кIочон тарасдаса талихI къосаравги щивха вукIинев? Аллагьас  цIунаги. Абула БетIергьанас  жужахI бижиялъе хIикмат бугин Жиндир къудрат кIодолъи, тIадегIанлъи лагъзадерида лъазаби. Гьелдалъун гIадамал мунагь, гьукъараб гIамал гьабизе хIинкъараллъун рукIине ва бугелда шукру бугеллъун рукIине. БетIергьан Аллагьас  нилъ гьареги бугелдаса пайда босулеллъун ва гьелъухъ БетIергьанасе  шукру гьабулел лагъзадеридаса. МУХIАММАДГIАРИФ КЪУРБАНОВ