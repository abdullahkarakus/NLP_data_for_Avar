            Гьеб мажлис тIобитIизе Гъунире рачIун рукIана улкаялдаго «Ас-салам» казият тIибитIизабулеб отделалъул нухмалъулев МухIумаев ГIали, гьесул заместитель МухIаммадов Мурад, казияталъул жавабиял ГIабдуразакъов Мурад, Гъазибеков ГIабдуллагь, КIикIуни росдал имам ХIасан-хIажияв. Данделъи нухда бачана ХIамзалов ХIамзалас. Гъуниб росдал имам МухIаммад-хIажица Къуръаналъул аяталдалъун рагьана мажлис. КIалъазе рахъараз загьир гьабуна «Ас-салам» казияталъе кьучI лъунин нилъее баракат ва шапагIат насиблъаяв ЧIикIаса СагIид-афандияс ва жакъа къоялде щвезегIан казият хъвалезул къадар цIикIкIиналъе, гьеб Россиялдаго тIибитIизабиялъе квербакъулеб бугин ДРялъул муфтияталъ ва муфти, шайих АхIмад-афандияс.             Гьединго хьвадулел байрахъазе мустахIикълъана районалда бищун цебе 100 экземпляр «Ас-салам» казият хъварал Шуланиб росу ва 150 экземпляр хъвараб ХIотIочIиб росу. Казият хъвазе жигараб гIахьалъи гьабуразе кьуна шапакъатал. Данделъиялъул ахиралда гIумраялде ине ихтияр кьолеб кIиго путевкаялъе можороги бахъана.  