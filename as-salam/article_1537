Амма, аварагасул  гьариялдалъун, гьел какал щугоялде ккезаруниги, гьезухъ БетIергьанас  кьолеб кири кIикъоялда анцIабго барабгIанасеб буго. Аварагас  бицун буго, мигIражалде араб сордоялъ, Аллагьас  кIикъоялда анцIго как тIадаблъунги гьабун тIадвуссунаго, анлъабилеб зодов ватарав Муса аварагас «Гьел какал разе дур умматалъе захIмалъула, тIадвуссун гьаре БетIергьанасда  бигьалъи гьабеян» малъун Аллагьас  гьел щугоялде ккезаруна ва абуна: Гьедин бугелъул, нилъее рекъараб букIина гьел гIужда разе, хIалкIун жамагIаталда. ЖамагIаталда бараб какил кириги, нилъеда лъала, къоло анкьиде бахинабулеблъи. ТIадегIанав Аллагьас абулеб буго: ТIадегIанав Аллагьас абуна: «Нужеца хехлъи гьабе Аллагьас  нужер мунагьал чурулел ва Гьев  нужеда гурхIулел лъикIал гIамалал гьариялде», - ян (суратул «ГIимран», 133-абилеб аят). ГIужда бараб как мунагь чуриялъе сабаблъун букIуна. Суннатаб буго, гIуж щведал как базе, гIужил авалалда как баялъул хиралъи хIасуллъизе. Амма гIужил авалалда как баялъул хиралъи борчIун кколаро, как баялъе къваригIунел цо-цо сабабазда машгъуллъунин абун.  Имамасеги суннатаб буго гIужил авалалда как баялда тIадчIей гьабизе. Амма как ахIун хадуб, гIадамал какде рачIинегIан дагьаб заманалъ балагьун чIела гьевги. Дагьаб жамагIатгун гIужил авалалда барабги хирияб буго, гIемералгун дагьаб хадуб баралдаса. Аллагьас  тIоцебе диеги хадуб цогидазеги бичIчIи кьеги какил кIвар гьабизе ва гIужда тIобитIулеллъун рукIине. МУХIАММАДГIАРИФ КЪУРБАНОВ
«АС-САЛАМАЛЪУЛ» МУХБИР