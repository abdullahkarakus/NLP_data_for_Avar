  Ва, Адамил лъимер, Дица дуе кьуни дунялалъул боцIи, кинабго кьуниги, дур хьул лъелаан гьедигIан тIадеги бугебанищ абун, дур чехь гIорцIуларо, ракьалдалъун гурони. Ва, Адамил лъимер, Дица дуе дунялалъул рокъоб, дунялалъул гIадаб гIумру кьуни, ай дунял паналъизегIан чIаго тани, гьеб чIаголъиялъул ахир гьечIо, хвел гурони, дуда гьеб хвел рихуна; дуй чара гьечIо хвечIого, дуца хвел рехсе, дур ракI цIорозе дунялалъул чIаголъи бокьиялдаса. Ва, Адамил лъимер, дуца лъикIаб гIамал гьабе, гьеб лъикIаб гIамал алжаналъул кIул буго, мун гьеб лъикIаб гIамалалъ цIан вачуна алжаналде, мун квешаб гIамалалдаса хIинкъа, квешаб гIамал жужахIалъул кIул буго, мун квешаб гIамалалъ цIала жужахIалде. Ва, Адамил лъимер, дуца рарал кIалгIаби, рукъзал чIунтизе рарал руго, дур гIумруги жиб Кьурас нахъе босун унеб жо буго, дур черхги туризе бижараб буго, дуца захIмат бихьун данде гьабураб боцIиги, дудаса садакъаги кьоларел мунагьал чурагиянги абуларел варисзабазе бугеб жо буго, гьеб боцIул хIалалалъул хIисабги, хIарамалъул гIакъубаги, гьеб боцIиялдаса садакъа кьечIого, закат бахъичIого теялъул ургъел-пашманлъиги ахираталда дуе буго, дур гьалмагъги дур лъикIаб гIамал буго, я квешаб гIамал буго. Ва, Адамил лъимер, щив чи вугониги дунял бокьун, хIакълъунго, гьесие чIаголъи бокьула, щив вугониги чIаголъи бокьун, гьев чиясе боцIи бокьула, щив чи вугониги боцIи бокьун, гьесда хвел ракIалде щоларо, жинда хвел ракIалде щоларев чияс, дунялалъул гIамалазде машгъуллъи сабаблъун, тавбуги тIагIатги нахъе бахъула; щив вугониги дунялалдаса вахъун (хун), тавбу гьабичIого, тIагIатги гьабичIого, Аллагьас гьев чиясе хIарам гьабула алжан. Ва, Адамил лъимер, щив вугониги дунял рихун, хIакълъунго, гьесда дунялалъул чIаголъи рихуна, щив вугониги дунялалъул чIаголъи рихун, хIакълъунго, гьесие дунялалъул боцIи рихуна, щив вугониги дунялалъул боцIи рихун, гьев чиясда ракIалде щола хвелги, хабал гIазабги, Мункар-Накир абулев кIиявго малаикас хабалъ гьабулеб хIисаб-суалги, щив вугониги гьал рехсарал жал ракIалде щварав, гьес тавбу гьабула, лъикIал гIамалалги гьарула, живги хвасарлъула жужахIалдаса.  