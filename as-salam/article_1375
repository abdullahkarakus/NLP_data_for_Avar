Гьелъул магIна ккола гьединав чи адаб гьечIев вугин абурабги. ГIемерисел гьединал гIадамал лъугьуна гьитIинаб мехалъ эбелинсуца гогьдаризарурал лъималазул. ХIакъикъаталдаги гьеб буго чиясул гIамал кIодолъи. Гьединаб гIамалалъ гIадамазул рокьукълъи жиндехунго бижизабула. Гьединлъидал щибниги лъикIаб жо гьечIо гьеб рагIулъ. Исламияб диналъги цIакъ какараб жо буго гIамал кIодолъи, цогидаздаса жив чIухIи, кIудияв чилъун живго жиндаго вихьи. Инсанасе гьел тIабигIатал жив чIвалеллъун руго. Аллагьас ﷻ  нилъ ахIулел руго чIухIи гьечIого рукIиналде. Нич абураб рагIи ккола рекъечIеб жо гьабиялдаса цIунун чIей. Нич ккола лъикIаб тIабигIатазул цояб. Нич гьечIолъи инсанасул гIунгутIилъун рикIкIуна. Инсанасулъ нич букIиналъ тIоритIел гьабула гьесул иманалде. Аварагасул ﷺ кьучIаб хIадисалда буго: «Нич – иманалъул гIаркьел ккола», - ян. (Бухари, Муслим) Гьаб заман буго гIадамаз бокьа-бокьараб бицунеб. Нечарал гIадамазда ракIалде кколеб буго нич гьечIел рукIаралани киналго къваригIелал гьезул тIуралаанин абун. ГIодобе биччараб гIамал букIиналдалъун гIемераб жо гьаб дунялалда жидее щоларин абунги кколеб буго гьезда ракIалде. Амма гIумруялъ бихьизабулеб буго нич ва адаб гьечIел гIадамал церетIураллъун рукIунгутIи. Жидерго хъачIаб гIамалалдалъун хIалгьабун щвараб жоялъ талихIаллъун гьел гьаруларо. Кидакъадниги гьезда бичIчIула щиб щваниги жалго янгъизаллъун рукIин. ХъачIал чагIазда аскIов чиго чIоларо. Нич лъикIаб жо буго, амма рукIуна бакIал нечезе рекъараб гьечIебги. Масала, букIуна бакIал нилъерго пикру загьир гьабизе ва жиндирго ихтиярал цIунизе ккараб. Жеги гIадамаз гьарараб гьабизе бокьун гьечIони, «гьабизе гьечIин» абун абизеги кIвезе ккола. Гьединаб бакIалда нечезе рекъараб букIунаро. Киналниги гIадамазе лъикIавлъун вукIине кIолареблъи бичIчIизе ккола. Кидаго ратула гIадамал нилъедаса рази гьечIел ва нилъ какулел. Гьединлъидал берцинго, шаргIалда дандекколеб къагIидалъ гIумру тIамизе хIаракат бахъизе ккола. ХIАДУР ГЬАБУНА
ЖАБИР МАЖИДОВАС