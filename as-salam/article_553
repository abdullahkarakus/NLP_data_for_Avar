  ЧIахIиял чагIаз, гIалимзабаз абула хIалалаб ризкъиялда бараб бугин чиясул кинабго гьабулеб гIамал-гIибадатилан. Аллагьасе ﷻ гIибадат гьаби буго нилъер рижиялдаса аслияб мурадги. Аслияб тун тIаде бачIараб гьабулев мурадалде щоларев кинниги, гьабулеб гIибадат къабуллъулеб нух цIунизе ккола щивас. Аллагьасе ﷻ гьабулеб лагълъи гIицIго какал ран, кIалал ккун, садакъа-хайрат гIадаб гIибадат гьабиялда къокълъун хутIуларо. ГIибадат буго чиясул гIумруго, шаргIалъ рихьизарурал къанунал цIунун тIамулеб бугони. Бокьараб гьабулеб иш чиясда кIола гIибадатлъун сверизабизе, гьелъулъ ракIбацIцIалъи ва ният Аллагьасе гIололъун цIунани. Мисалалъе, щибаб къойил чияс хIалтIи гьабулеб бугони, лъимал-хъизан хьихьизе ялъуни чияда гьаризе ккунгутIизе абураб ниятгун, гьесие гьеб лъугьуна Аллагьасул ﷻ нухда кири бугеб гIамаллъун. КъватIие яхъунарей гIаданалъ рокъоб гьабулеб квера-гъари буго жиндихъ БетIергьанас ﷻ лъикIаб жазаъ гьабулеб гIамал. Цо нухалъ Бичасул авараг ﷺ, асхIабзабигун цадахъ гIодовчIун вукIаго, радалго вахъун унев къуватав гIолохъанчи вихьула. Гьесухъги ралагьун, цо-цояз абула: «Жиндир талихIкъаяв! Гьес жиндир къуватги гIолохъанлъиги Аллагьасул ﷻ нухда хIалтIизабулеб букIарабаниха», - абун. Цинги аварагас ﷺ абула: «Гьев къватIиве вахъун ватани жиндирго гIисинал лъималазе квен-тIех балагьизе, гьев Аллагьасул ﷻ нухда вугев чи вуго. Гьев вахъун ватани херал эбел-инсуе къуталъе, гьев Аллагьасул ﷻ нухда вугев чи вуго. Гьев вахъун ватани жиндиего бетIербахъи гьабизе жо балагьизе, гьев Аллагьасул ﷻ нухда вугев чи вуго. Гьев вахъун ватани рихьдае ва рецц-бакъалъе жо тIалаб гьабиялъе гIоло, гьеб мехалъ гьев шайтIаналъул нухда вуго», - ян (ТIабарани). ХIатта кванилцин пикру гьабизе ккола. Масала, пуланав чияс гьеб кваналеб бугони гьабулеб (хIалалаб) гIамалалъулъ къуват букIине абураб нияталда, гьебги лъугьуна гIибадатлъун. Гьелда тIадеги, нилъеда лъала квана-гьекъей, рега-рахъин гIадаб гIадатияб пиша, ай кинабго аварагасги ﷺ гьабулеб букIараблъи. Гьел ишал нилъецаги гьарула, гьарулелъул гьесда ﷺ нахърилълъин абураб ният нилъер бугони, суннат цIуниялъулги кири бачIинарищ?! Аллагьас ﷻ тавпикъ кьеги сундулъго ният бацIцIад гьабизе, аварагасул ﷺ нух кквезе! Амин!  