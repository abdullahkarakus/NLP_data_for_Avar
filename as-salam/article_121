    ТIолгодунялалъул сахлъи цIуниялъул гIуцIиялъул баяназда рекъон, хъалиян цIалезул къадар 1,4 млрд чиясде бахуна. Щибаб анлъго секундалда жаниб хъалиян цIалезул цо-цо чиги хола. Хъалиян цIай кколеб буго щибаб соналъ 5,5 миллион чи хвеялъе гIилла. Хъалиян цIалев чияс гIумруялда жаниб цо нухалдагIаги хIалбихьула гьеб тезе, амма дагьазда гурони кIоларо. Хъалияналъул заралалъул хъварал гIелмиял ва шаргIиял гIемерал тIахьалги руго. Гьединлъидал, хъалиян тезе кумек гьабулел малъа-хъваялги рехселин: Аллагьас ﷻ цIунаги.   Хъалиян цIай ккола ракьалда тIад бищун тIибитIараб заралияб ругьунлъи. Дагьалго чагIазухъа гурони бажарулебги гьечIо гьеб рехун тезе. Хъалиян цIалев чи бищун къосинавулеб жо ккола гьеб тезе кIоларин абураб пикру букIин. Цо-цояз абула бокьараб заманалда тезе кIолин, амма гьабсагIаталда тезе бокьун гьечIин абун. Гьеб кIиябго ккола шайтIаналъул гукки. ХIакъикъат халгьабидал, хъалиян тезе кIола, гьесие тезе бокьун бугони. Масала, 10 хъалиян цIараб мехалда, гьелда гьоркьоса ичIгояб цIалеб буго гьелда ругьунлъун вукIиналъ, ай гьадинго. ГIицIго цо хъалиян цIалеб буго бокьун. Хъалиян рехун тезе бокьани, дагьабго яхI гьабизе ккола. Гьелдаго цадахъ бичIчIизе ккола гьеб бачIинахъего рехун тани, щибго къварилъиги букIунареблъи. Цо-цояз абулелъулха бачIинахъего рехун тезе бегьулеб рагIуларин абун. Гьеб буго гьадингояб ва кьучI гьечIеб хабар.  ГIалимзабаз цебего чIезабун буго бачIинахъего рехун тезе кколин ва гьедин теялдалъун черхалъе щибго заралги букIунарин абун.    