  Августалъул сардилъ къваридаб хабар, Хваразул цIаразулъ цIикIкIана сияхI. Ракълилал къояца кIудияб кьвагьи, МахIачхъала шагьар гьаргьалеб гьаракь.   Релъа-рохун щибго ургъел гьечIого, Метер гьабулелъул харбида цоял. Цоял машинагун рокъоре унел, Тукадаса чед-квен босизе чIарал.   Рокъоб хинлъун букIун къватIир рахъарал, Шагьаралъул къотIнор тирулеб гIалам. Тохлъукье бахъараб кIудияб кьвагьи, Гьелегьараб цIадулъ бухIараб гIалам.   Кьвагьиялъул къуват сверухълъиялда, Тирщухъ ран гIадамал, риххарал рукъзал. Машиналда жанир, тукабахъ ругел, ЧIагого рухIарал васалгун ясал.   Лага батIалъарал, тIутIун жал рарал, КъотIнор щущахъ арал хварал гIадамал. Бохдул, гъуждул камун, берзул канлъи ун, ГIодор бидулъги лъун угьдулел цоял.   ЦIунцIраби гIадинан терон сверулел, ГIассияб кьвагьиялъ ракьалда лъуна, Сверухъ къотIнор чIарал машинабиги, РухIун, гургузарун пана гьаруна.   ГьитIинал лъимал хун гIодулел цоял, ГIолохъанал къанщун къварид цогидал. Нагагьаб балагьалъ хагазабураб, ТIолабго Дагъистан чIегIер бан буго.   Умумуца нилъей дугIалъун кьураб, «ЦIунаги нилъер халкъ балагьалдаса». Нагагьал балагьал зарал гIемераб, ГIалам къварид гьабун, гIадан камулеб.   Вай, гIадамил лъимер нилъер загIиплъи, Хадуб чIараб хвел бихьулареб?! ЦIалеб хIухьлада, лъолеб галуда, Ахираб батилин ракIалда ккечIеб.   Гьаб цIадулъ рухIарал, рухI босун арал, Алжан насибаллъун гьаре, БетIергьан! Лъукъа-къотIун ккарал, чIаго ругезеги, Сахлъигун гIумру кье, хирияв Аллагь!   ГIагарлъи камурал, чIаго ругезе, Иманияб сабру гьарула, Аллагь! Гьари Дуде буго, Къудратав Аллагь, Гьаб балагь кIочараб бихьизе тоге!      