Россиялъул президент Владимир Путинил хIукмуялдалъун ХIурматияб грамота кьун кIодо гьавуна Дагъистаналъул муфти АхIмад-хIажи ГIабдулаев. Гьайгьай гьеб ишалдаса дагъистаниял цIакъ разилъана ва нилъер муфти жеги тIадегIанаб шапакъаталъе мустахIикъавги вуго. Муфтилъун хIалтIулеб 25 соналда жаниб гьес живго вихьизавуна бищун лъикIал хасиятал гъорлъ рессарав ва цогидазги мисал босизе мустахIикъав инсан хIисабалда. ГIицIго нилъер республикаялъул бусурбаби гурелги цогидал регионазда ругелги цолъизариялъе ва диназда гьоркьор рикьалаби тIагIинариялъе гьес гьабураб ва гьабулеб бугеб хIалтIи буго цIакъго кIудияб, къимат кьезецин хIалкIолареб. Нилъер хIурматияв шайихасул баракаталдалъун республикаялда тIадеялдаса-тIаде цебетIолеб буго ислам ва гьес щивав чи ахIулев вуго гьудуллъи-вацлъи цIунун гIумру тIамизе.