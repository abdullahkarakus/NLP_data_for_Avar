    Хирияв Аварагасул ﷺ хIадисалда буго: «ГIелму буго исламалъул рухI ва исламалъул хIуби», - ян. Гьединлъидал бищун кIудиял балагьаздасан ккола гIелму лъазабунгутIи. Жагьлу бецIлъи кколелъулха. Бичун босун щолеб жоги гIелму букIунаро. Цо къоялъ Абу-Гьурайрат базаралде вачIиндал, гьенир дунявиял ишазде машгъуллъун ругел гIадамал рихьидал, гьезде хитIаб гьабун гьес абула: «Ле, гIадамал! Нужеца гьаниб щиб гьабулеб бугеб, Аварагасул ﷺ ирс бикьулебги букIаго», - ян. Гьеб букIана хирияв Авараг ﷺ ахираталде накълулъараб заман. Цинги гьел гIадамазда ракIалде ккана Аварагас ﷺ гIемераб бечелъи нахъе тун букIун батилин ва гьанже гьеб бикьулеб бугин абун. Гьеб ирс щвезелъун гIадамал рекерун уна мажгиталде. Абу-Гьурайратин абуни, гьел гIадамал мажгиталдаса нахъруссинегIан гьенивго чIун вукIуна. Цо заманалдаса нахъруссун рачIарал гьел Абу-Гьурайратиде тIаделъула дуца гьереси щай бицарабинги абун. Цинги гьес абула нужеда мажгиталда щиб батарабин абун. Гьезги абула цоял Къуръан цIалулел, цогидал гIелму лъазабулел, зикру бачунел, хIалал-хIарамлъиялъул бицунел ругоанилан. Цинги Абу-Гьурайратица абула: «КIудияб балагь буго нужее! ХIакъикъаталда гьебха кколеб хирияв Аварагасул ﷺ ирс», - илан. Гьединлъидал, жакъа гIелму тIалаб гьабулев чиги ккола дунял-ахираталда талихI батаравлъун. Гьев ккола Аварагасул ﷺ ирс щварав чиги.      