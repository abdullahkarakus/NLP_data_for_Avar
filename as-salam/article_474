  2020 соналда дунялалдаго тIибитIун букIана короновирус. Гьелъул къурбаналлъун ккана нилъер гIага-божаралги, лъалел-хъвалелги ва цогидалги. Абизе бегьула гьеб унтиялъ инсанияталъулго гIумрудул низам хисизабунин абун. Гьеб заманалда къан рукIана гIурхъабиги. Гьединго къан букIана хIежалде нухги. Аллагьасе рецц, гьанже гьеб унти тIаса ана, нухал рагьана, хIежалде ине ресги щвана. Амма аслияб суал буго хIежалде-нахъе ине къваригIунеб харжалда хурхараб.  КигIан нилъее бокьичIониги, гьелъул багьа кIигогIан нухалъ хиралъана, гьелде тIаде, долларалъул багьаги бахана.  Цо-цоязда ракIалде кколеб буго хIежалде гIадамал ритIулел фирмабаз гьеб жидерго чванта биццалъиялъул мурадалда гьабураб иш бугин абун. Цогидаз гьелъие батIиял гIиллаби ралагьулел руго. ПалхIасил, хIакъикъат цIехон «Ас-салам» казияталъул мухбир СайидмухIаммад Къурбанов щвана «Марва-тур» абураб хIеж-компаниялде. Гьелъул генералияв директор Булат Къурбановасулгун ккана гьадинаб гара-чIвари.   - ХIежалде ине харж гьабулеб гIарцуе асар гьабула СагIудиязул ГIарабиялда чIезарулел шартIазухъ балагьун.  Гьелги ккола, хIажизаби самолетазда гьенире щвезари, хIажизаби автобусазда рекIинарун Макка ва Мадина шагьаразда жанир доре-гьанире раччи, гостиницабазул багьаби. Гьеб кинабгоги борцуна доллараздалъун, ай гьелъул бугеб курсалда рекъон. Гьедин, долларалъул курсалде балагьун хисула гъурщилги багьа. Араб соналде дандеккуни, исана долларалъул багьа саламатго бахана.  Дагьабги мухIканго абуни, сагIудияз Ковидалъул заманалда хIежалъул аслиял бакIазде, ай ГIарафаялде, Муздалифалде ва Минаялде рачиналъул багьаби лъикIаланго рахинаруна. Ковидалдаса хадуб гъоркьеги бачинчIо. Гьелдаго цадахъ, чIезарулел шартIалги хисизаричIо. Гьелда тIасан букIуна гIемерисел хIажизабазул гIарзал, гьединго нижерги гьебго суал букIуна сагIудиязе. Нилъер гуребги цогидал улкабазулги букIуна гьелго масъалаби. Гьез гьабуралда разилъун чIей гурони, батIияб нухги нижее хутIуларо.    - Гьел санкцияби сабаблъунги хиралъулеб буго багьа. Масала, Россиялъул цониги авиакомпаниялъул ихтияр гьечIо СагIудиязул ГIарабиялде гIадамал раччизе. Гьелда бан нижеца къотIи-къай гьабуна ГIарабазул Цолъарал Эмиратазул «Флай Дубай», Тажикистаналъул «Сомон Эйр», Кувейталъул «Джазира Эрвейс» авиакомпаниябазулгун. КъватIиса гьел ахIизе ккеялъги багьа бахинабичIого хутIуларо.   ТНТ телеканалъул мухбирзабаз гьабураб цIех-рехалъул хIасилалдасан баянлъана гIемерисел улкабазда хIежалде унев чиясухъа 5000-6000 доллар босулеб букIин. Дагъистанияз, гьоркьохъеб хIисабалда, кьезе ккана 4500-5000 доллар.    ГIумра учузго чIеялъе гIилла буго хIеж гьабулел бакIазде гIадамал ине кколарого рукIун. Масала, ГIарафаялде, Муздалифалде, Минаялде. Гьенире-нахъе гIадамал раччулел автобусал ва цогидал санагIалъаби гIумраялда ругезе рукIунаро.    