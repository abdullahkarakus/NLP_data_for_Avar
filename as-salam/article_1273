ЗахIмалъиялда, язихъго гIумру гьабулел рукIарал бусурбабаз гIемерал улкабиги кверде росун, гIарац-меседги цIикIкIун лъикIаб гIумру гьабизе байбихьана. ГIарац гIемерлъидал дунялги берцин бихьана. Цебе вехьлъун вукIарас байбихьана чIухIа-чIухIарал минаби разе. Гьеб гIаламат рехсон буго «ЖабрагIилил» абун машгьураб хIадисалдаги. Ибну ХIажарас хIадис баян гьабун абуна: «Рорхат гьариялъулъ къацанди абураб жоялъул магIна ккола гIадамаз хIаракат бахъизе бугин цогидазулаздаса жиндирго мина борхат гьабизе хIаракат бахъи абураб. Гьединго гьелъул магIна батизе бегьула жиндирго рукъ цогидазулалдасаги берцин гьабун къачIазе хIаракат бахъизе бугин абураб», - ян. ГIаммаб магIна гьабуни, магIишат цебетIеялъулъ къацандизе ругин абураб.  Жакъа нилъеда бихьулеб буго Персиялъул заливалъул рахъалда ругел пачалихъазда кколеб бугеб. Цебе язихълъиялда рукIарал гIухьби бечелъун руго. Сон ретIине ретIел гьечIого рукIарал, жакъа эмираллъунги рахъун, нарт бичун щвараб гIарац исрап гьабулел руго. РикIкIада ругел гьезул бицун щиб гьабилеб, жакъа нилъецаго гьабулеб бугебги гIела мисаллъун букIине. Бечедал гIадамаз гIарац хвезабиялъул магIна бичIчIизе бегьила, амма мискин-пакъирасги, бечедазда релълъенлъи гьабун, росулел руго кредитал ва гьарулел руго налъаби.