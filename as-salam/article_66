«Шамил районалъул гIолилал» абураб гIуцIиялъул нухмалъулел дандчIвана ГIуриб, ТIогьохъ, Зивуриб ва Микьивуриб росабазул школазул цIалдохъабигун. ЦIалдохъабазулгун накъитал гьаруна рехсараб гIуцIиялъул председатель МухIаммад КIодохIмаевас, муфтияталъул Шамил районалда бугеб рухIияб лъай кьеялъул отделалъул нухмалъулев КъурамухIаммад ИсмагIиловас, гIелмияб отделалъул нухмалъулев Зикрула СагIадуевас, ГIуриб росдал куратор Мухтар ГъазимухIаммадовас ва цогидазги. КIалъазе рахъараз бицана кIудиязул хIурмат гьабизе кколеблъиялъул, лъай тIалаб гьабиялъул бугеб кIваралъул, учителасул цIунизе кколеб адабалъун, социалиял гьиназдасан бугеб заралалъул ва гIемераб цогидалъулги хIакъалъулъ.  