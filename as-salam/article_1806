Гьенив цоабилеб караулалъул боецлъун хIалтIулев вукIана Ацаев СагIид. Эркенаб заманалда Къуръан цIалулел рукIунаан гьевги цокIиго чIикIасевги. Коммунистазул заман букIиндал, тIаде рачIарал хIакимзабазда рихьичIого рукIине, цо чIобогояб бакIалда, бацIцIун - чурун , гъоркь тIансаги тIамун, парахат гьаруна.  Цо заманалдасан, гьезул смена бугеб къоялъ вачIана МЧСалъул начальник, полковник Муталимов. Депоялда жаниб свери бахъулаго тIаде ккана гьезде. Гьал щалин гьикъидал, дица абуна лъай цIикIкIинабулел боецал ругин. ГIарабазул хIалбихьийищ гьаз лъазабулеб бугебиланги абун, полковникги ана. Гьесда бичIчIана гьеб исламияб диналда хурхараб букIин.  МахIачхъалаялда, лъагIалил хIисаб кьолеб коллегиялда, полковник кIалъана Расуловасул цIа свинабулезул депоялда мажгит рагьун бугоанин. Жакъа какги ахIун, гIибадат гьабулеб бакIлъун лъугьун буго Дубкиялъул цIа свинабулезул депо. Гьари къабулав чи вукIун вуго Хасавюрталдаса (1977 сон) Госпожнадзоралъул капитан Шихабов Шихаб.
 МАХIАМАД РАСУЛ РАСУЛОВ МИЯКЬОБ РОСУ