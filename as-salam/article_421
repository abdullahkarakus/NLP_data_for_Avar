  ГIаммаб халкъалъул пикруялда рекъон тIубан бичIчIулареб гIадаб жо бугониги, БетIергьанасул хIикматалдалъун дунялалъул рокъоб лъикIавгIан чиясда дандчIвала цIикIкIун хIалбихьиял. Гьелъул бицун хIадисалдаги бачIун буго лъикIаздасан лъикIазе гIемерал ва чIахIиял рукIунин хIалбихьиял дунялалдаян. Гьайгьай, лъугIелго гьечIеб захIмалъиялда инсан толаро БетIергьанас, щола ахир, чIегIераб накIкIукьан баккун бачIуна багIарбакъ. Хирияб Къуръаналда Аллагьас ﷻ гьелъул бицун гьадинаб магIнаялда гIадамазде хитIаб гьабун буго: «Дица нужер хIалбихьила дагьабго хIинкъи тIаде тIамун, ракъи байбихьизабун, буголъи, чурхдул, тIощалил бачIин мукъсанлъизабун. Роххел бице сабру гьабуразда». Ахиралда живго воххулеб къагIида бокьун батани сабру гьабун, таваккалалда чIезе ккола инсан. Къадаралда разилъун сабруялда чIезе кIвани Аллагьасул ﷻ рахъалъан чIахIиял рахIматал щола ва витIун ккарав лагълъунги вукIуна. Дунялиялги диналъулги тушбабазде данде Аллагьасул рахъалъан кумекги лагъасе щаклъи гьечIого щола Гьесие тIагIат гьабиялдаги мунагьал гьаричIого чIеялдаги сабру гьабун гьев чIанани. Гьедин сабру гьабун чIей буго Аллагьасул ﷻ кумек щвеялъе сабаб. Къуръаналда абун буго (магIна): «Нужеца сабру гьабуни гьеб лъикI букIуна сабру гьабуразе». ЛъикI букIиналъул цо бутIа буго сабру гьаби сабаблъун хIажат ккаралъуб Аллагьасул ﷻ кумек щвей. ТIаде захIмалъи бачIиндал сабру гьабичIого нафсалда нахъвилъун вортанхъарав чи гIемерисеб мехалда кумек, квербакъи щвечIого, мурад тIубачIого хутIула. Аллагь ﷻ лъаялда разилъун, Гьесул хIукму-къадаралда божун чIарав чи къокъидго кумекги щун, захIмалъи тIаса рехизе Аллагьасул ﷻ квербакъи батун хIалхьиялде вачIуна. Инсанасе тушманаб гьесул жиндирго нафс кидаго заралалъе хIалтIулеб букIуна. Сабру гьабизе ккараб бакIалдаги гьелъ инсанасда малъула гьедин вуцIун чIани дуе кумек чияца гьабизейищ къваригIун бугебилан. Вахъайин, вортанхъейин гьусула. Гьелъ малъухъе гьабуни кидаго гIадин инсан мекъи ккола, хадуб ракIги бухIула. Сабру гьабугеян малъулеб нафсалде данде хIалтIун, сабру гьабеян бугеб Аллагьасул ﷻ хитIабалде гIинтIамизе къуват гIезе ккола. Гьеб иш гьитIинаб жо гуро. Гьеб буго кIудияб рагъ.      