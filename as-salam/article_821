МахIачхъалаялда тIобитIана рухIияб лъай кьеялъул идарабазул студентазда гьоркьоб грэпплингалъул рахъалъ финалияб бутIаялъул хIасилал гьарураб тадбир. Турниралда гIахьаллъи гьабуна 150 спортсменас ва гьел цере рахъана анкьго батIияб цIайиялда. Щибаб районалда тIобитIараб турниралъул хIасилалда, финалалде рорчIаразда гьоркьоб къец букIана МахIачхъалаялда, ай Дагъистаналъул исламияб университеталда. ПалхIасил, бергьенъи щвана ДИУялъул командаялъе. Анкьго меседил медалалда гьоркьоса гьезие щвана щуго медаль. Гьайгьай, бергьарал кIодо гьаруна батIи-батIиял шапакъатал кьунги.