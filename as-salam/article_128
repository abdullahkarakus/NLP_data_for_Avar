ДРялъул Миллияб политикаялъул ва диниял ишазул министерствоялда тIобитIана рухIияб лъай кьеялъул идарабазда цIалулел гIолилазда гьоркьоб тIобитIараб республикаялъулаб къецалъул хIасилал гьариялъулаб тадбир. Гьеб ишалъул квербакъараллъун ккола Дагъистаналъул гуманитарияб институт ва цебехун рехсараб министерство. Гьелда цебе щибаб цIалул идараялда тIоритIун рукIана гьединалго къецал ва министерствоялда тIобитIаралда гIахьаллъана финалалде рорчIарал. Къецалъул гIахьалчагIаз бихьизабизе кколаан терроризмалде данде къеркьеялъул, РФялъул законал ва тIолалго динал лъаялъул рахъалъ жидерго бугеб лъай. Гьелъул хIасилалда тIоцебесеб бакIалъе мустахIикълъана МухIаммд ГIабдулаев (Унсоколо росдал мадраса), кIиабилеб бакI щвана ХIасан Нажмудиновасе (ДИУ), лъабабилеб бакI - Ислам ЖахIбаровасе (Хасавюрталда бугеб исламияб университет). Бергьаразе кьуна къиматал сайгъатал ва шапакъатал.  