Дагъистаналъул тахшагьаралда, «Россия – дир тарих» абураб тарихияб парк-музеялда, тIобитIана «ЦIахуралдаса шайих ЖабрагIил-афандил рухIияб ирс» абураб цIаралда мажлис.  Данделъи рагьана ва нухда бачана муфтияталъул секретарь ХIасан-афанди МахIмудовас.  КIалъазе рахъараз бицана машгьурав гIалимасул гIумруялъул, гьес нахъе тараб рухIияб ирсалъул ва исламияб дин тIибитIизабиялъулъ гьес лъураб бутIаялъул хIакъалъулъ.  ДРялъул муфтиясул заместитель АхIмад МухIаммадовас, муфтиясул цIаралдасан данделъаразе саламги кьун абуна, тIаде гIолеб гIелалда лъазе букIине гIемер бицине кколин ЖабрагIил-афанди гIадал гIалимзабазул хIакъалъулъ.  Шайихасул гIумруялъул хIакъалъулъ гIатIидаб баян кьуна ДГИялъул преподаватель Мурадулла МухIаммадовас.  Гьединго мажлисалда бихьизабуна ЦIахуралдаса ЖабрагIил-афандил хIакъалъулъ бахъараб документалияб фильмги. 