Дагъистаналъул муфтияталда тIобитIана Приволжскиялъул федералияб округалда ругел муфтияталъул вакилзабазулгун ва гьезул умумузулгун дандчIвай. Тадбир нухда бачана муфтиясул заместитель ГIабдулла Салимовас. Гьес бицана улкаялъул регионазда ругел муфтияталъул вакилзабаз гIемераб хIалтIи гьабулеб букIиналъул ва киназего кьуна ракI-ракIалъулаб баркала. «Нилъер аслияб иш буго, батIи-батIиял гIиллабазда бан, цогидал регионазда гIумру гьабизе ккарал дагъистаниязул хьвада-чIвади мисалияб куцалда букIин ва щивав чи жиндирго тIабигIат берцин гьабиялда тIад хIалтIизе ругьун гьави», - ян абуна ДРялъул муфтиясул заместителас. Тадбиралъул ахиралда Приволжскиялъул федералияб округалда ругел муфтияталъул вакилзабазе ва гьезул эбел-инсуе кьуна Баркалаялъул кагътал ва ракIалдещвеялъулал сайгъатал.