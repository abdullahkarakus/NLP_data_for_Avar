  Гьединал пикрабаз ТIадегIанав Аллагьасде ﷻ гIагарлъизе толаро. Щайин абуни, гьеб нафсияб, нилъее бокьун бижараб пикру букIиналъ. Гьелъ рекIее асар гьабичIого хутIуларо. Гьединлъидалин нилъеда лъазе кколеб щиб цебе гьабизе кколебали. Цин ризкъиялъул ургъелги гьабун, хадуб гурони Аллагь ﷻ ракIалде щоларесул мурад, гьелдаго релълъараб букIуна. ГIалимзабаз абуна, ризкъиялъул пикру гьабиялдаса ракI сах-саламатго букIин кколин Аллагьасдасан ﷻ бугеб рахIмат ва нигIмат абун. Гьелдаса хвасарлъуларо ТIадегIанав Аллагьас ﷻ цIунарав чи гурони. Нилъеда лъазе ккола БетIергьанас щибаб рухIалъе ризкъи бихьизабун бугеблъи. Кида-къадги нилъее бихьизабураб ризкъи щвечIого нилъ хутIуларо. Аллагьас ﷻ нилъ рижана ризкъиялдеги ва гьеб гуреб цогидаб жоялдеги хIажаталлъун. Гьезде мугъчIвазе ва гьезие лагълъи гьабизе рижичIо. Аллагьас ﷻ нилъ рижана гьел жалазде хIажаталлъун, ай Аллагь ﷻ нилъеда лъазелъун, Гьесде гIагарлъизелъун. Къуръаналда ТIадегIанав Аллагьас ﷻ абуна: «Я иман лъурал гIадамал! Нуж руго Аллагьасде хIажаталлъун, Аллагь вуго Бечедав ва Жиндие рецц гьабулев», - ян (сура «ФатIир», аят 15). ТIадегIанав Аллагьас ﷻ нилъ ризкъиялде хIажаталлъун гьаруна, Гьесде гIагарлъизе рукIинелъун. Кинабниги бечелъи бижулевги кьолевги ТIадегIанав Аллагь ﷻ гурони гьечIелъулха. Абула нафс лъарав чиясда Аллагьги лъалин абун. Щибха гьелъул магIна? Гьелъул магIна буго нафсалъул хIажалъи букIин, гьелъул гIодобегIанлъи лъани, Аллагьги ﷻ лъалин Гьесул ТIадегIанал сипатаздалъунин абураб.      