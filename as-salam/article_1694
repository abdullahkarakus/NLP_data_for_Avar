Ралъдал рагIалда гIумру гьабун букIунеб морж ккола сахлъиялъул рахъалъ къуватаб хIайван. Гьелдаго релълъаравлъун лъугьуна гьоркьоса къотIизе течIого цIорораб лъелъ чвердолев чиги. Гьеб ишалде ругьунлъизе кватIунги букIунаро, хIатта гьитIинго лъималги бегьула ругьун гьаризе. Спортсменалгун хIалтIулел тохтурзабазгун физиотерапевтаз абула цIорораб лъелъ чвердеялъ черх щула гьабулин абун. Гьез абула гIодобегIанаб цIа-каналъ чорбазул бидул хIалтIи хисизабулин. Цинги гьелъ дандечIей гьабула гъая ккеялде, кумек гьабула унти бахъизе, ччорбазул хIал дагьлъизабизе ва гьезул дандекъан чIей лъугьине толаро. ГIалимзабаз чIезабун буго цIорораб лъелъ чвердеялъ гIадалнах лъикIго хIалтIизабулин, чиясулъ хасият къвакIизабулин, цIодорлъи бачIинабулин абун. Гьединго гьелъ иммунитет щула гьабула, холестериналъул даража цо хIалалда чIезабула, бидурихьазул хIалтIи щулалъизабула, рахунел унтабаздаса, вирусаздаса цIунула, кьаралъизе гьукъула, нервабазулгун гьуърузул хIалтIи рукIалиде ккезабула. Гьанжего гьанже гьелде ругьунлъулезеги лъикIаб буго хинаб лъедаса байбихьун, дагь-дагьккун цIорораб лъим тIаде тIун, черх гьелде ругьун гьабизе. БачIинахъего цIорораб лъим тIаде тIолеб бугони, гьелъ зарал гьабизеги рес буго.  Гьеб къагIида лъикIаб буго руччабазеги. Гьелъ тIом берцин гьабула, рас щула гьабула, гьеб цIвакизабула. Лъимаде ругеб заманалда гьедин гьабизе лъикIаблъун бихьизабун гьечIо. Лъим тIаде тIезе байбихьилалде цебе беццараб буго рекеризе, упражнениял гьаризе, ай ччорбал хинлъизаризе. МУХIАММАДГIАРИФ КЪУРБАНОВ