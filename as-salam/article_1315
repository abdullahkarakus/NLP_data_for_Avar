Исраъ абулеб жо ккола: сардил къокъаб заманалда свалат-салам лъеяв Авараг Маккаялъул «Масжидул ХIарамалдаса» «Байтул Мукъаддасалде» вачин.  МигIраж абуни ккола: «Байтул Мукъаддасалдаса» анкьалго зобалазде тIадехун свалат-салам лъеяв Авараг вачин.  «Байтул Мукъаддас» ккола Палестинаялда бугеб, дунялалда бищун хирияб лъабго мажгиталъул цояб. Маккаялдаса «Байтул Мукъаддасалде» цо моцIрол лъелаб нух буго. Исраъалъул хIакъалъулъ Къуръаналъул аят бачIана. Дагьаб гIатIидго гьелъул бицен хIадисазулъги баян гьабуна. Гьединго Муслимилги Бухариясулги ва цоги-цогидазулги хIадисазулъ МигIражалъулги гIатIидаб баян бачIана. XIакъикъаталдаги МигIражгун Исраъ ккола нилъер свалат-салам лъеяв хирияв Авараг тIолго гIаламалдаса тIокI гьавулеб, лъиего кьечIеб тIадегIанаб даражалъун. Гьеб сордоялда жанир гIемерал лъугьа-бахъинал ккана. Бичасул аварагасда   бихьизабуна Алжангун жужахI, гьенир гIазаб-гIакъубаялда ругел гIадамал. Гьабуна гьезул цIехрех. Зобалазде вачун бихьизабуна гьелъул кинабго низам. ЧIикIаса СагIид-афанди Байтул Мукъаддасалда гьабуна киналго аварагзабазулгун дандчIвай. Гьезие имамлъиги гьабун бана как. Гьеб мехалде щвезегIан жеги цониги чи вахинчIеб сидратул мунтагьа абураб макъамалдеги вахинавун, БетIергьанасулгун гьабуна хитIаб. ЧIикIаса СагIид-афанди
 МухIаммадил умматалда Аллагьас гьеб сордоялъ тIад гьабуна сордо-къоялда жаниб 50 как бай. Щугоялде щвезегIан гьарун тIаса рехана Аллагьас, амма 50-ялъул кириги цIунун тана. Гьелгощинал ишаздаса хадув бусен цIоролелде тIадги вуссана Бичасул авараг . Бищунго захIматаб жо букIана гьеб халкъалда бицин. РакIарун данде гIадамалгун бицана гьезие кинабго ккара-тараб. Гьеб мехалда капурзаби релъана, цо-цо загIипал бусурбаби щакдаризе журана. БачIинахъего гьеб ритIухъ гьабуна Абубакар-асхIабас. Гьеб бакIалда цо-цоязул баккулеб буго гьадинаб суал. Байтул Мукъаддасалде вачинчIого гьанисанго вачине кIвелаанила Аллагьасда гьев зодове, гьелъул хIикмат кинабдайин абун. Гьелъие баян кьолеб бакIалда хъвалеб буго, Байтул Мукъаддасалде цевеккун Бичасул авараг  щун вукIинчIин жеги. ГIадамазда гьоркьор гIемерги рукIанин гьенире щварал ва лъикIго гьеб шагьар лъалел чагIи.  Гьез цIехезе байбихьанила аварагасда  гьеб шагьаралъул хIакъалъулъ, кинаб бакIин бугеб, мун гьениве щун ватаниян. Гьесда бицинеги лъачIого, гьев гьереси гьавиялъул къасдалда. Бичасул аварагас  гьелъул киналго къватIал ва гьениб бугебщинаб жо мухIканго бициндал, гьелда божичIого рес букIинчIо капурзабазе. Цинги гьеб битIун батараб мехалъ, гьелда хадуб бугеб хабарги битIараб батиялда гьел божизе рукIине вачун вугевлъун кколев вуго Бичасул авараг  Байтул Мукъаддасалде. Исламалде халкъ ахIулаго 13 сон ун букIана. Гьебгощинаб заманалда нилъер хирияв Аварагасда  бихьичIеб чIегIераб-хъахIаб къо хутIичIо, я бугьтанал лъун, яги тIад махсаро гьабун, яги чIвазе, вухизеян тIаде рортун, яги хадур гIантал чагIи, гIисинлъимал тIамун, ганчIал речIчIун. Нилъер хирияв Аварагасда  мех-мехалда ракIалде кколеб букIана цощинаб Аллагьасул  ццим бахъун гьечIодаян. Гьесие ТIадегIанас МигIражги кьун кIодо гьавиялдалъун гьесда бичIчIизабуна Жиндир ццим бахъун гьечIеблъи. КIиабилеб, МигIражалде вачиналдалъун ТIадегIанав Аллагьас нилъер Аварагасда ﷺ рихьизаруна жинцаго рижарал жалазул гIемерал гIажаиблъаби.  Лъабабилеб, лъиего кьечIеб МигIраж кьеялдалъун ТIадегIанав Аллагьас халкъалдаго лъазабуна нилъер хирияв ﷺ тIолго гIаламалдасаго тIокI гьавун вукIин.  Ункъабилеб, МигIражалде вачараб мехалъ хирияв Расуласда ﷺ бихьизабуна щибаб мунагьалда рекъон гIадамазе гьабулеб жаза. Гьеб жо гьес умматалда бицун хадуб, уммат гьел мунагьаздаса рикIкIалъизе.  Щуабилеб, МигIражалдеги вачун нилъер хириясе ﷺ кьуна бищунго кIудияб сайгъат - как бай. Как-муъминчиясул МигIражилан абула, ай гьев тIадегIанлъабазде вахинавулеб мали. МигIражалъул хIакъалъулъ Къуръан-хIадис бачIун бугелъул, гьелда инкар гьабулев чи капурлъула, щайин абуни, МигIражалде инкар гьаби Къуръан-хIадисалде инкар гьаби кколелъул.  Аллагьасе  рецц буго гьедигIан тIадегIанаб даража нилъер Аварагасеги ﷺ нилъееги кьурав. ГIАБДУЛЛАГЬ МУХIАММАДОВ