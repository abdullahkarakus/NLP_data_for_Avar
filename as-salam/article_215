  Хадубги Аварагас ﷺ абун буго: «ТалихIкъиналдаса ккола квешав мадугьал ккей, квешай чIужу ккей, жиндир рукъ гьитIинаб, гIечIеб букIин ва гьединго рекIунеб жо жив гъоркье рехулеб, къваригIел тIубалареб букIин», - илан. Амма гIатIилъи щвезе ккани нилъеца баччизе ккола захIмалъи. Цогидаздаса тIалаб гьабулеб нилъелъго бугищали халгьабила. ЗахIмалъи-къварилъи баччун мадугьал нилъедехун лъикI вукIунев хIалалда, чIужу лъикIай йикIинелъун Аллагьасул ﷻ амрабазе мутIигIаллъун рукIина, хIалалаб ризкъи батун, ретIине кьун, берцинаб адаб, Аллагьасул ﷻ нухда хьвадизе кколеб куц малъун, нилъго хьвадун, нилъецаго мисал бихьизабун. Гьеб мехалда Аллагьас ﷻ нилъер хъизан-рукъалда баракат лъела, гIатIилъи щвела. Аварагас ﷺ абун буго: «ЖабрагIил малаик дида тIаса инчIо мадугьаласул хIакъалъулъ васият гьабулевлъун вукIун, дида ракIалде ккезегIан ирсгицин гурищ гьесие кьезе бугебин абун». Цоги хIадисалда буго: «Муъминчиясул мисал, наялъул мисал буго, жинца гьабураб гьоцIо кванараб мехалъ лъикIлъи, тIагIам букIунеб. Жибго таниги холареб, гьелдасаги пайда бугеб, жиб турараб гIучIалда тIаде кканиги гъоб бекизабулареб, ай жинда аскIове ккани захIматав чи гьесиеги къварилъи гьабуларев. Муъминчиясул мисал буго чамасдакIалъул гъотIол мисал, щиб гьелдаса босаниги жинца мунпагIат гьабулеб». Аллагьас ﷻ нилъ хIакъикъиял муъминзабилъун гьареги, нилъее гьедин хьвадизе тавпикъги кьеги.    