  Имам ГIабдулкарим Абул Къасим ал-Къушайрияс жиндирго тIехьалда суфизабазул бицунелъул хъван буго: «Аллагьас ﷻ гьаб къокъа гьабуна Жиндирго рацIцIадал вализабаздаса. Аварагзабаздасагун расулзабаздаса хадур, лагъзадерил киназдасаго хирияллъунги гьаруна. Умматалда гьоркьоса Жинца гьел хасс гьаруна Жиндир нуразде раккизариялдалъун. Гьел руго халкъалъе кумекчагIилъун. Инсаниятазулъ рукIунел квешал хасиятаздасаги Жинца гьел рацIцIад гьаруна. Жив цо вукIиналъул хIакъикъаталдаса гьезие загьирлъараб Жив вихьиялъул бакIалдеги рахинаруна Жинца гьел. Тавпикъги гьабуна гIибадаталъул адабалда чIезе. Жиндир БетIергьанлъиялъул хIукмаби рачIунеб бакIги бихьизабуна гьезда. Цинги жалги чIана тIадаблъун таклиф гьабураб тIубазабиялда. ТIадегIанас ﷻ Жиндир цIобалдалъун кьураб гIадамал лъикIаб рахъалде руссинариги жидеца камил гьабуна. Хадур жалги Гьесде ﷻ ракI бекун гIодорегIанлъиялдалъун руссана. Гьабураб гIамалалде яги лъугьараб хIалалде жалги ралагьичIо, жидеда лъалеб букIиндалха Гьев ﷻ вугеблъи Жиндие бокьараб гьабулев ва лагъзадеридаса Жиндие ﷻ бокьарал тIасаги рищулевлъун…», - абун. ГIабдулкаримица хъван руго гьадинал магIнаялъул рагIабиги: «Нужеда лъай, Аллагь ﷻ гурхIаял! Аварагасда ﷺ хадуб асхIабзабазда гурони гIелмуялъул рахъалъ бищун хириялин цогидал бусурбабазда абичIо. Щайгурелъул Аварагасдехун ﷺ сухIбат-гьалмагълъи гьабиялдаса тIадегIанаб хиралъи бусурбабазе гьечIелъул. КIиабилеб гIасру бачIиндал, асхIабзабаздехун гьалмагълъи гьабуразда абуна «табигIиналин». Гьедин цIар тейги жидеда (асхIабзабазда хадуб) цIар теялъул рахъалъ бищун хирияблъун бихьана. Гьезда хадур рачIараздаги абуна «атбагIу ат-табигIина» (табигIуназда нахърилълъунел) абун. Гьезул гIасруялдаса хадуб лъугьана гIадамазулъ рикь-рикьи ва батIи-батIиял хIалал рижи. Диналъул ишазулъ кIвар гьаби бугел цо-цо хассал чагIазда абуна загьидзаби ва гIибадатчагIи абун. Хадуб баккана бидгIа ва къокъабазулъ дандеккунгутIаби. Щивас дагIба базеги байбихьана жидер къокъаялъулал ругин загьидзаби абун. Цинги, Аллагьгун ﷻ жидер напсал ккурал, гъапуллъиялъул нухаздаса жидер ракIалги цIунарал агьлу-суннаталъул хавасал «тасаввуфин» абураб цIаралдалъун киназдасаго ратIалъана. Гьединаб цIар гьал чIахIиял чагIазде абиги машгьурлъана гьижрияб тарихалъул кIинусабилеб соналдаса хадуб заманалда», - абун («Рисалатул Къушайрият»).  