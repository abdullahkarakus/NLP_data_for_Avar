- Шамил, мискинал гIадамазда кверчIвай гьабиялъе гIураб сурсат киса щолеб фондалъе?  - Аслияб куцалда, закагIаталдаса щвараб ва сахаватал гIадамаз кьун. Дудаги бихьун батила, щибаб рузман къоялъ телефоналде битIун (вацапалде) нижеца ракIалде щвезабула фондалъул реквизитал. Хирияб къоялъ кьураб садакъаги хирияб букIунелъулха. Гьеб фонд цIакъго бечедаб букIинаан районалда ругел тукабазул нухмалъулез ракIбацIадго закагIат кьолебани.  - Бокьилаан нужеца гьабулеб кумекалъул дагьаб гIатIидго бицани?                                                   - Бицина ахираб заманалда гьарурал хIалтIабазул. Рамазан моцIалъул щибаб къойил кваназавуна 150-200 чи. Киналго мутагIилзабазе кьуна 10 аза-азар гъурущ, имамзабазе гьабуна кумек. ЗахIматго унтаразе, операция гьабизе ккаразе, дараби росизе гьабуна кумек. Гъогъолъ росдал мажгиталда цIа ккедал кьуна кIиго миллонгун 60 азарго гъурущ, ХIебда мина бухIаразе - 120 азарго гъурущ. Къурбан къоялъ ресукъазе бикьана   тоннагун 150 кг. гьанал. Росабалъ ресукъал гIадамазе бикьана ретIел-хьит. Зама-заманалда тIоритIула акциялги. Исана цIали байбихьилалде районалде ахIун рукIана ресукъал хъизамаздаса лъимал. Гьезие кьуна ретIел-хьит ва цIалул къайи. Районалде рачIинчIезе, росабалъе унги бикьана. - Нужер кумекчагIи щал кколел?                                       - Нижее кумек гьабула бакIазда ругел имамзабаз, росабазул бегавулзабаз, волонтераз. - Бикьулеб къайи-цIа гьез жидеего бокьухъе кьезе бихьизабуни… - Нижеца гьелде мухIканго хIадурлъи гьабула. Дандбала имамзабазда, бегавулзабазда, гIолилазул советалъул нухмалъулезда, волонтеразда, школазул директорзабазда. «Инсан» фондалъул хIакъалъулъ гьадин бицана районалъул имам МухIамад ГIариповасги:  - Шамилица киналго суалал нижеда дандрала. Гьев росабалъе щола, фондалъул бугеб кIваралъул хIакъалъулъ бицуна, закагIат бахъизе кколеблъи ракIалде щвезабула.