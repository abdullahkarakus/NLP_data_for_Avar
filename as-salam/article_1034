Исанасеб сезон лъугIизе танин абизе бегьула Шамил районалъул Къваниб росдада аскIоб бугеб «Рохел» абун цIар лъураб сах гьариялъулгун хIухьбахъиялъул лъималазул лагералъ. Гьеб лагералъе кьучI лъурав чиги ккола гьебго росулъа предприниматель Аминов МухIамад. Гьесул бажариялдалъун лагералда гIуцIун руго киналго шартIал ва абизе бегьула гьеб релълъунин шагьаралъул цо гьитIинаб бутIаялда. Гьенир руго пихъил, акациялъул, махил ва цогидалги гъутIби. Чаран-магIардаса бачун буго лъим. Буго лъабгониги лъел хIавуз.  Лагералде хIухьбахъи гьабизе рачIуна Дагъистаналъул киналго шагьараздасагун районаздаса лъималги.  Исанасеб сезон къаялде дандеккезабун, лагералда тIобитIана, Аминовасул призазе гIоло, лъим ххаялъул рахъалъ къецал. Турнир гIуцIун букIана райадминистрациялъул, «Шамил районалъул гIолилал» абураб жамгIияб гIуцIиялъул, АОО «АС Патриоты» гIуцIиялъул жигарчилъиялдалъун.  Къецал тIоритIана 17 сонил ригьалде рахинчIезда ва 17 соналдаса тIадехун аразда гьоркьор. Бергьаразе кьуна кубокалги, медалалги ва гIарцулал сайгъаталги. Къецазда тIоцебесеб бакI ккуна Гьолокьа Халидшаев Халидшаца, кIиабилеб бакI – гьебго росулъа Халидшаев АхIмадица ва лъабабилел бакIал - лагералъул гIолилал МухIаммадов МухIаммадрасулицагун Асадулаев ХIажица.  Гьединго, лагералде рачIарал лъималазда малъула исламалъул аслабиги. Масала, исана шагьараздаса рачIарал 15 гIолиласда малъана как базе, гьеб рахъ камил гьабуна цогидазулги. 