Дагъистаналъул муфтияталъул отделазул нухмалъулелгун ва хIалтIухъабигун дандчIвана ДРялъул муфти, шайих АхIмад-афанди. ДандчIвайги тIобитIана гъоркьиса гьабураб хIалтIул бициналъул мурадалда. Данделъиялда гIахьаллъи гьабуна ДРялъул миллияб политикаялъул ва диниял ишазул рахъалъ министр Энрик Муслимовасги. Тадбиралда кIалъазе рахъараз мухIканаб баян кьуна жиде-жидер отделалъ гьабураб хIалтIул ва бицана церечIарал цо-цо масъалабазул. Дагъистаналъул муфтияс гьезул щивасе баркала кьуна гьабураб хIалтIухъ ва гьаруна магIнаял малъа-хъваял. Гьединго жеги хIежалде инчIел муфтияталъул хIалтIухъабазе кьуна гьенире ине рес кьолел сертификатал. Цо-цоял кIодо гьаруна Баркалаялъул кагъталги кьун.