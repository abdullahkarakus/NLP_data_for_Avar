Дагъистаналъул тахшагьар МахIач-хъалаялда рагьана «Марьям» абун цIар кьураб руччабазул рухIияб центр. Гьеб рагьиялъулаб тадбиралда гIахьаллъи гьабуна респбуликаялъул машгьурал руччабаз: власталъул вакилзабаз, жамгIиятчагIаз ва цоги-цогидалги ишазда ругез. ТIаде рачIарал гьалбадерие рухIияб централда гьабуна экскурсия. ЩутIалаяб мина хьезабун буго хIажатабщиналдалъун ва гьениб бокьараб мехалда рес буго руччабазе кумек гьабизеги. Гьединго, жидерго иш роцIцIинегIан, гьенир сардал разе бегьула захIмалъиялде ккараз. Гьелъиеги руго киналго шартIал чIезарун. Чанго соналъ цебеги гIемерисел руччабазда лъалароан хъизамалда, хIалтIуда ва жамгIияталда дандчIварал масъалаби кин тIуразарилелали, кин гьездаса рорчIилелали, кумек гьарун лъихъе ине кколелали. Жакъайин абуни гьеб рахъалъ абизегIанасеб къварилъи гьечIо. Щайгурелъул гьединал захIмалъаби дандчIварал руччабазе кумек гьабизелъун рагьун бугелъул «Марьям» центр. Гьениб щияй чIужугIаданалда батизе буго мугъчIвазесеб бакIги, щвезе буго хIажатаб кумекги, гIакълуги. ПалхIасил, централде рачIарал кумек щвечIого нахъе ине гьечIо.  «Марьям» центр хIалтIула сордо-къоялда жаниб. Гьение ячIинеги бегьула бокьараб ригьалъул, миллаталъул ва диналъул гIадан. Кумекги гьабула чIобого. Централъул учредитель ккола Дагъистаналъул муфтият.