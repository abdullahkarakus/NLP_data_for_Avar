      Хъалияналъул бугеб зарал киназдаго лъала. Гьеб сабаблъун санайил ракьалда тIад 8 миллионалдаса цIикIкIун чиги хола. Гьеб бухIулезги бицуна гIемер хIалбихьанин тезе, амма кIолеб гьечIин абун. Гьоркьехун рехселин хъалиян тезе кумек гьабулел сабабал. Ибну ГIабасидасан бицараб хIадисалда буго Аварагас ﷺ абунин: «Зам-зам сундуе гьекъон батаниги гьелъие букIуна», - ян. Хъалиян цIазе ракIалде кканщинахъе, гьеб тезе ниятгун, зам-замалъул лъим гьекъела, цинги Аллагьасда ﷻ гьарила гьеб мунагь тезе къуват кьейин абун.   Хъалиян цIай ккола цIакъ гIемерал гIадамазда гьоркьоб тIибитIараб квешаб гIадат. Бищун лъикI хъалиян бухIулев чи мекъи кколеб бакI буго гьесда ракIалде ккей гьеб квешаб гIамал тезе кIвеларин абун. ХIакъикъаталдаги тезе кIунгутIи гуреб бугеб гьелъие гIилла, гIилла буго тезе бокьунгутIи. РекIелъ щулияб ният гьечIеб мехалъ напсалъ бергьенлъи босула. Хъалиян бухIулес гьеб, гIемерисеб мехалда, бокьун гуреб бухIулеб, гIадатлъун билълъун букIиналъ бухIула. Кванан хадуб бухIула хъалиян, туалеталде аралъубги бухIула, цояв вачIинегIан чIаралъубги бухIула, гьалмагъас бухIидалги бухIула, цо квешаб лъугьа-бахъиналда хадубги бухIула, нерваби гIодоре руссинелъунги бухIула. Кинаб гIилла тIаде бачIаниги ругьунлъун вукIуна хъалиян къватIибе бахъизе. Бищун кIвар бугеб ккола тIоцебесеб кIиго-лъабго анкь. Гьеб заманалда жаниб яхI гьабуни, хадуб бигьалъула. Гьебги гIазабалъул заманлъун рикIкIине бегьуларо. ТIадеги, Аллагьасе ﷻ щукру гьабизе ккола гьеб квешаб пишаялдаса мун рикIкIалъизавуралъухъ. Цо-цо жагьилзабаз цойидасанго рехун тезе бегьуларин абураб жоялдеги гIин тIамиларо. Инсанасул чорхое щибго хIажалъи гьечIо хъалияналъул. Цоги, хъалиябазда тIад хвезабулеб гIарцул хIисаб гьабила. Гьелда тIад хвезабулеб гIарцухъ цогидаб, ай пайдаяб жо босизе ресги букIун, мунагь гьабиялда тIад гIарац хвезаби ахIмакъаб иш буго.    