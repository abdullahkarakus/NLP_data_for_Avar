  ТIадегIанав Аллагьас ﷻ малаикзабазда абула Жинца ракьалда тIад Адам ва гьесул зурият (наслу) бижулин. Малаикзабаз абула ракьалда пасалъи гьабулев чийищ Дуца вижизе вугевилан абун. БетIергьанас ﷻ гьезда абула Жинда цIикIкIун лъалин абун. Гьеб гIиллалъун ккана Ибрагьим аварагас ЖабрагIил малаикасул кумек нахъчIваялъе. Аллагьасул ﷻ рахъалдасан гьеб малаикзабазе хIужалъун букIана. Ибрагьим авараг гьеб заманалда Аллагьасул ﷻ пикрабазда, Гьесдехун ﷻ рокьигун вукIана. Сверухъ лъугьа-бахъунеб гьесда бихьулебги букIинчIо. Гьеб мехалъ ТIадегIанав Аллагьас ﷻ абула: «Гьанже кинха нужеда вихьулев вугев Дир лагъ», - ян. Гьенир загьирлъана Аллагьас ﷻ абурал рагIаби, ай Жинда цIикIкIун лъалин абурал. Ибрагьим авараг цIадаве рехизегIан цо малаик вачIуна ва абула жив вугин гьуриялда тIад тарав малаик, бокьани гьуриялъ цIа свинабилин абун. Цогидав малаик вачIун абула жив вугин лъеда тIад тарав малаик, лъимги тIаде тIун свинабилин абун. Лъабабилев малаикас абула жив ракьалда тIад тарав малаик вугин, бокьани ракьулъе тIерхьинабилин абун. Ибрагьим аварагас гьезул кумек къабул гьабуларо ва абула: «Дидаги Аллагьасдаги гьоркьор чIоге. Бокьани, Жиндир рахIматалдалъун хвасар гьавила, бокьани, Гьес дун вухIизе тела. БукIун батила дир гIибадаталъулъ кIарчанлъи, сабру гьабун чIела», - ян. ЦIадаве рехулеб мехалда ЖабрагIил малаик вачIун абула, кинаб букIаниги хIажат бугищ дурилан абун. Ибрагьим аварагас абула дудаса кумек хIажат гьечIин абун. ЖабрагIил малаикас абула дудаго бугеб хIал щай Аллагьасде борхуларебилан. Ибрагьим аварагас абула Гьесда дида бугеб хIал лъикI лъалин, гьелде хIажалъи гьечIин абун. ХIадисалда буго къаси-къад рукIунел малаикзабазда ТIадегIанав Аллагьас, лъалеб бугониги, гьикъулин: «Дир лагъзал нужеда кин ратарал», - абун. Гьезги абулин: «Как балеллъун ратана ва нахъе унелъулги как балел тана», - ян. Шайих Абул ХIасаница абуна: «Аллагьас гьезда абунила, нужеца гурищ абураб пасалъи гьабулев чи щай вижулевин абун. Кинха нужеда гьел ратарал?» - ян. ТIадегIанав Аллагьас ﷻ ЖабрагIил малаик витIи, Ибрагьим аварагасул макъам загьир гьаби букIана, ай цогидал малаикзабазда аскIоб. Ибрагьим аварагас Аллагьасда ﷻ гурони лъида гьарилеб, Аллагь ﷻ гурев чи гьесда вихьулареб мехалда. Ибрагьим аварагасе Аллагьасул ﷻ гьудул абун цIарги щвана.  