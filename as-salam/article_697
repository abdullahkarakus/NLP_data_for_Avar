– Заманалдасан гIадамал жидерго эбел-инсуда релълъуна. – ГIадамал руго лъикIлъигун квешлъиялъул магIданал. – Ниж руго аварагасул ﷺ рукъалъул агьлу, нижеда цогидал рорцунаро. – Ниж руго ГIабдулмутIалибил лъимал, алжаналъул сайидал. – Мунагьалда пашманлъи тавбу буго. – Руччаби шайтIаналъул чан гьабулел алатал руго. – Бищун лъикIав дурц хоб ккола. – Муъминчиясул ният лъикIаб буго гьесул гIамалалдаса. – Сайгъаталъ хIакимасул квешаб бер бецц гьабула. – Эбел-эмен дур алжангун жужахI ккола. – Ургъел ккей бащадаб херлъи буго. – Дида гIадамал ратана, хIалбихьани дур гьезде ццим бахъунеллъун. – Живго цохIо вукIин лъикI буго квешав чигун гIодов чIеялдаса. – Рокьа-хинлъиги тушманлъиги ирсалъе щолеб жо буго. – ВарагI буго гIамалалъул сайид. – Лъимер буго рекIел пихъ. – КIудияб балагь буго Аллагьасул щакдарулезе. – «Ла илагьа иллаллагь» - Аллагьасул хазинабаздаса хазина буго. – Иман гьечIо аманат гьечIесул. – Дир уммат къосеналда данделъиларо. – Какда цояв цоясдаса цеве кIанцIуге, гьедин гьабуни нужер ракIалги цоцадаса тIела. – Дунялалде хьандоге нуж, гьеб буго муъминчи тIад рекIунеб жо.  