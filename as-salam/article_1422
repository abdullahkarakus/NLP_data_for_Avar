Дармилъ хиянат гьаби ккола бичулеб къайиялъул гIайиб бахчи, яги къайиялъул багьа бахчи, ялъуни чияе борцунелъул, цIалелъул гьеб камизаби, жиндиего борцунелъул, цIалелъул цIикIкIанаби. Дармилъ хиянат гIемерлъидал халкъалдаса баракат бахъула, халкъалъул гIадлу хола, тIаде залимал ханзаби, хIакимзаби тIамула Аллагьас. ТIадегIанав Аллагьас цересел умматал тIубанго гьалаг гьаруна борцунеб, цIалеб жоялъулъ рекIкI гIемер букIиналъ. КьучIаб хIадисалда буго, рекIкI гьабулев нижер чи гурилан абун.  Хирияб Къуръаналдаги буго гьадинаб магIнаялъул калам: «КIудияб балагьги жужахIалъул кIкIалги буго жидеца дармилъ ками ккезабулел гIадамазе, жидеца гIадамаздаса борцун жо босулаго, тIубанго камилго тIалаб гьабулел, амма цогидазе цIалеб, борцунеб мехалъ, жидеца камизабулел. Гьезда ракIалда кколарищ жал хун хадуб Къиямасеб къоялъ рахъинаризе рукIин», - абун. РагIулъ, гIамал-хасияталъулъ, ратIлил формаялъулъ букIа, цоцазда релълъенлъи гьабулел бихьиназеги руччабазеги Аллагьас нагIана кьуна. Гьединго нагIана кьола кино-концертазда бихьиназул ролал хIалел руччабазеги, руччабазул ролал хIалел бихьиназеги. Бихьиназда релълъенлъи гьабулел руччабаздасан ккола гугари, бокс, штанга борхи, каратэ хIалел руччаби. Васияталъулъ зарал гьаби ккола цо-цо гIагарал, лъимал, чIужу, рос ирсалдаса махIрум гьаризе гIоло шаргIалъ бихьизабуралдаса тIокIаб боцIи васияталъе бихьизабиялда яги васият шаргIалда данде кколареб куцалъ хIалтIизабиялда. Хъачагълъи гьаби бищун чIахIиял мунагьаздаса ккола. Исламалда рекъон, хъачагъас боцIимал цоясухъа бахъани, цин цояб квер къотIула, кIиабизеги бахъани, кIиабилебги квер къотIула, лъабабизе бахъани, кIиябго бох къотIула. Амма гьес боцIи бахъани, тIаде жеги чиги чIвани, гьев чIвала ва хIобода вала. ТIадегIанав Аллагьас Къуръаналда хъачагълъи гьабулел Аллагьгун ва Гьесул Расулгун  рагъизе лъугьарал гIадамаллъун рикIкIун буго. Гьел ккола талихIкъарал гIадамалги. ШАМИЛ МУХIАММАДОВ