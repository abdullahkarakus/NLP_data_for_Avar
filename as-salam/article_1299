Росулъа чиги хун щвана магIирокъое. Гьенир ратана гIезегIан лъаларел руччабиги. Цо заманалдасан саламатай чIужугIадан лъугьана дибирзаби, цIаларал чагIи какизе, гьезда гIайибал чIвазе. Гьелъул хабар цIакъго гIорхъолъа индал, дица цIехана киса кколейилан. Гьелъги бицана. Цинги дица гьелда абуна тIаде яхъайин, ритIухълъиги гIелмуги духъ бихьулин, гьабсагIат нилъ рилълъине ругин дур росулъе, гьеб дуца абухъе мекъи хIалтIулев дибирасул бакIалда мун тейин абизе. Дир рагIабаз гьей цIорозаюна ва йиххунги лъугьана.  Цинги гьей гIаданалъ кIиябго квералъ дир кверал куна, дун мекъи кIалъанин, бегьулеблъун батани гьаб хабар нижер росдахъе ва имамасухъе щвезабугеян гьарана. Цо-цояз абула имамзаби, цIаларал чагIи мекъи хIалтIулел ругин, вагIзаби гьарулила руччаби хIакъир гьарун, гьел лагъзал кколеллъи бихьиназда бичIчIизабулеб куцалда. Имамзабаз киданиги руччаби къварид гьареян абуларо. Нилъелъго бугеб диналъул бичIчIигьечIолъи сабаблъун, гьел гIайибияллъунги гьарун мунагьалъукье ккезе рукIунге. Бугелда гIейги гьабун, шукру гьабулеллъун рукIа. ТIибитIараб унтилъун буго имамзабазулги цIаларал чагIазулги бечелъиялъул бицин. Амма щай нилъеда ракIалде кколареб гьезие машинаби сахаватал, ресалда ругел диналъул вацаз сайгъат гьарун ратизе бегьулеблъи, ретIел-хьит яхI бугез кьун батилин абун. ХIакъикъаталда гьедин батизеги батула. Хириял диналъул яцал, гьарула, гIайибаз лъукъуге Аллагьас нилъее кьураб нигIмат.  ГIалимзабигун дибирзаби руго Аллагьасул нух ккун, аварагасул суннат билълъанхъизабун халкъалда гьоркьор хьвадулел, гьелде нилъ гIадал жагьилзаби ахIулел чагIи. Дибир-будунас баччулеб захIмалъи бихьизе бокьун батани, цо моцIалъгIаги хьваде жамагIат-какде мажгиталде, ритIе нужерго россалгун бихьинал гьез гьабулеб бихьизе, гьезда цадахъ хьвадизе. Гьеб нилъехъа бажаруларо, бажарулеб букIарабани нилъер мажгитал чIорого рукIинароан. ГIАЙШАТ ГIАБДУЛКЪАДИРОВА, ХЬАРГАБИ РАЙОН, МАГIЛИБ РОСУ