Дагьал церегIан къоязда гьез тIобитIана «Мавлид. Къабул гьабураб ракIалде щвезабийищ яги гьукъараб бидгIайищ?» абураб цIаралда гъоркь пресс-конференция. Гьелда гIахьаллъи гьабуна диниял СМИязул вакилзабаз, батIи-батIиял мацIазда къватIибе биччалеб «Ас-салам» газеталъул редакторзабаз, информациялъулаб «Ислам. ру» порталалъул ва «ВатIан» радиоялъул хIалтIухъабаз, ННТ телеканалалъул вакилзабаз ва блогераз. Мавлидалда хурхун, эксперт хIисабалда, кIалъана ДРялъул муфтияталъул председатель МухIаммад Майранов. Пресс-конференция рагьулаго гьес бичIизабуна щиб жо мавлид кколебали. «Мавлидалъул гIуцIи буго анлъго бутIаялдаса:  ТIоцебесеб, Къуръан цIали. Къуръан цIалиялъул хIакъалъулъ аварагас r абуна: «Нужеца Къуръан цIале. Къиямасеб къоялъ гьеб шафагIатлъун бачIина нужехъе», - ян (Муслим).  КIиабилеб, салават битIи ва аварагасул   гIумруялъул бицин. Гьелъул хIакъалъулъ ТIадегIанав Аллагьас   Къуръаналда абун буго (магIна): «Аллагьасги   Гьесул малаикзабазги аварагасде   салават битIула. Я, иман лъурал гIадамал! Нужецаги битIе гьесде   салават», - ан (суратул «АхIзаб», 56-абилеб аят). ХIадисалдаги буго: «Даражаялъул рахъалъ диде цIикIкIун гIагарав салават гIемер битIулев вуго», - ян (Тирмизи). Лъабабилеб, зикру бачин. Къуръаналда буго (магIна): «Аллагь   рехсеялъ гуребищ муъминчиясул рекIее парахалъи гьабулеб», - ан (сурату «ар-РагIд», 28-абилеб аят). Цо-цояз абула данделъун зикру бачине бегьуларин, гьелъие шаригIаталда бачIараб хIужа гьечIин. Амма хIадисазда гьелъие жаваб буго. Цо нухалъ аварагас  абун буго: «Алжаналъул ахазда аскIосан унел ругони, нуж гьенире лъугьа ва лазат босе», - ян. Аварагасда  цIехедал алжаналъул ах щибилан абун, гьес  жаваб гьабуна: «Аллагь  рехсезе данделъараб къокъа буго», - ян (Тирмизи). Гьаб хIадис гIоларищ данделъун зикру бачиналъе?!  Ункъабилеб, дугIа гьаби. ДугIаялъул хIакъалъулъги Къуръан-хIадисалда гIемер бицен буго. «Нужеца Дида  гьаре, Дица  жаваб гьабила», - ян (суратул «Гъафир», 60-абилеб аят). «ДугIа - муъминчиясул ярагъ, диналъул хIуби ва зоб-ракьалъул канлъи», - ян (ЖамигIул ахIадис). Щуабилеб, диналъул вацалгун яцал данделъи. Гьелъул хIакъалъулъги Къуръаналда буго (магIна): «Нужеца Аллагьасулгун  бухьен ккве, цоцаздаса рикьа-риххунги рукIунге», - ян (суратул «ГIимран», 103-абилеб аят). 
Анлъабилеб, цоцазе сайгъатал гьари. «Нужеца сайгъатал кье, нуж цоцазе рокьила» (Муслим). Мавлидалда, данделъун гьарулел гIамалазе хIужаби нилъеца рехсана, амма бегьуларин кIалъалезги рачине ккола гьединалго хIужаби», - ян бицана МухIаммад Майрановас. Данделъараз кьурал цо-цо суалазе жавабалги кьуна М. Майрановас.
 ХIАДУР ГЬАБУНА
МУХIАММАДГIАРИФ КЪУРБАНОВАС