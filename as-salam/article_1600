ТIоцеве гьев вихьарав Сайпудин-хIажияв векерун ана кив гьев вугевиланги ахIулаго. ГьитIинав васас рикIкIадасанго вихьизавуна лъелъе тIерхьун унев МухIуев ГIумар. Хехго лъелъеги кIанцIун, Сайпудиница гьесул гъеж ккуна ва эхедеги ворхун, мугъалдехун вуссинавуна.  Живгойин абуни дагь-дагьккун лъелъе тIерхьун ана. Гьеб параялъ лъедун тIаде щвана Сайпудинил гьаркьазухъе векерун вачIарав вац, ХIизбуллагь-хIажиги, Россиялъул хIежмиссиялъул нухмалъулев. Гьес вахъана гьев лъелъа къватIиве. Хвасар гьаруразе баркала загьир гьабун вачIарав ГIумарил кIудияв эмен ГIизраилица абуна гьеб иш нужер эбелалъул баракат бугилан. ГIадада гуро нилъер хирияс  абун букIараб васазда лъедезе малъеян.