Къиматаб шапакъат - херазул гьари Баркала, хирияй, нижер тIалабал, Умумузул гIадин тIуралей дуе. Щулияб сахлъигун халатаб гIумру Насиблъаги дуе гIумрудул нухда!   Гьадинаб гьари гьабула Гъуниб КЦСОНалъул БацIада росулъа социалияй хIалтIухъан Зургьалова Аминатие, гьелъул тIалабалда ругел ичIго херас ва инвалидас. КIудияб хъизамалда гIурай Аминатида хIалтIул тIоцебесеб къоялъго бичIчIана чIахIияздехун гьабулеб бербалагьи тIаса-масагояб букIине бегьулареблъи. Херазухъе ячIин графикалда рекъон бугониги, гьабулеб хIалтIи мухIканго, гIедегIичIого, чIухIичIого тIубала. Гьелъги батиларищха харабазда гьей жидерго яслъун йихьулей.         Кидаго кумекалъе ятулей, мурад тIубазе хIадурай Аминатида баркула Россиялъул социалиял хIалтIухъабазул къо. Гьарула гьелъие щулияб сахлъи, талихI-рохел, халатаб гIумру ва кинабго лъикIабщинаб.      