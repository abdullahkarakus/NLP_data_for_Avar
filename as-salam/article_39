Ражаб моцIрол бащалъи, Нилъеца нахъа тана. Нахъа тарал къоязул, Гьабунищ дуца хIисаб?   ЦогIаги кIал ккурабищ, Аллагь разилъиялъе? ЛъикIаб гIамалги гьабун, ГIадан вохизавунищ?   Гьабулеб кинабго иш ШаргIалда данде ккунищ? Какараб рехун тезе, Таваккал дур гIурабищ?   ГIибадат гьабулелъул, ГIедегIил гьабичIого, Гьабурабищ мухIканго, Киналго шартIал тIуран?   Сардил ахирияб гIуж, Хинаб бусен рехун тун, Тагьажуд какал разе, Вахъине бажаранищ?   БетIергьанасе хIелун, ДугIаялде вуссанищ? Дурго мунагьаздаса, Тавбу гьениб гьабунищ?   Гьабураб квешлъиялда, РакI бухIун мун лъугьанищ? ЛъикIаб гуреб цебечIун, Пашманлъи дулъ бачIанищ?   Рогьалил как ахIигун, Аллагьасул рокъове, Къокъанищ гIодов виччан, ЖамагIатгун как базе?   Жеги боголил какги, КигIан захIмалъаниги, Заман гьелъий батанищ, Базе гьеб мажгиталда?   Гьанир дица рехсарал, Дагьа-макъал гIамалал, Дунго цIакъавин ккезе, Ккоге хъварал ругилан.   Дунги нужго гIадинав, ГIадатияв инсанин. Аллагьасул цIобалде, ЦIакъго хIажалъун ккарав.   Кинабго рехсарабги, Буго диего вагIза. Дидаго яхI лъезеян, Лъурал руго рагIаби.   Бичасул моцI лъугIизе, Заман жеги бугелъул, Бажарилин хьул буго, Бугеб гIамал хисизе.   ХутIарал гьал къояца, Къезе илбисги гьабун, БетIергьан разилъизе, Рес рекъон кIалал кквела.   Нафсалда кверщел гьабун, Квешлъаби рехун тела. Какал жамагIаталда, Разе жигар бахъила.   БетIергьанасде гьари, Гьав загIипав лагъасул, Гьабулеб дир гIибадат, Дуца къабул гьабеян.   Къабулги гьабичIого, ЧIваге, Аллагь, бадибги. Дир ккарал гъалатIазда, ТIаса лъугьа, Мун, РахIман.  