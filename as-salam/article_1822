ЖАБИР МАЖИДОВ, «АС-САЛАМАЛЪУЛ» МУХБИР Гьаб дунял буго захIмалъабазул цIураб донкIо ва рекIелъ иман бугев, шаргIалъул нух кколев чиясда гьеб бичIчIула. ГIадада гурелъул хIадисалдаги бугеб, гьаб дунял муъминчиясе туснахъ бугин абун. ТIадегIанав Аллагьас , балагьал рачIиндал, нилъ сабру ва Гьесие шукру гьабиялде ахIулел руго. ТIаде рачIарал унтабазе ва захIмалъабазе сабру гьабуразе Аллагьасул  рахъалдасан кIудияб кириги букIуна. Амма гIайибал чIван зигардулел ругони, щвезе букIараб ажруялдасаги мукъсанлъила ва жеги тIаде, Аллагьасул  къадаралде разилъунгутIиялъе гIазабги букIина. Унтаби риччан, гьел сах гьаризе сабабал кьун, Аллагьас  нилъер хIалбихьиялъулъги кIудияб хIикмат буго. Гьединго нилъеда лъала мунагьал гьаруразеги Аллагьас  гьебсагIаталдаго рес кьола тавбу гьабун ва гьелда хадуб лъикIал гIамалал гьарун гьел чуризеги. Аллагьас  лагъзадерил хIалбихьула балагьалдалъун ва хасал малаикзаби ритIун гьезие кумекги гьабула. Гьединлъидал унтаби тIаде рачIарав чияс гьеб сах гьабизе сабабал тIалаб гьаризе ккола. Унтаби ритIулевги Аллагь  вугин, гьел Гьес нахъеги росулин абун, щибго сабабги хIалтIизабичIого вегун чIейги инсанасул тохлъиялдасан гьечIищ!? Унти сах гьабизелъун лъикIав тохтур тIаса вищиги суннаталдасан буго.