Мажлис гIуцIана Урма росдал имам АсхIабгIали-хIажияс ва Лаваша районалда вугев «Ас-салам» казият тIибитIизабиялъул цевехъан ХIамидов МухIаммадрасулица.  Гьеб баракатаб данделъиялда гIахьаллъи гьабуна магIарул мацIалда къватIибе биччалеб «Ас-салам» казияталъул редактор ГIабдуллагь МухIаммадовас, исламиял гIелмабазул доктор, Урмаса МухIаммадица, Лаваша районалъул имам АхIмад-хIажица, казият тIибитIизабиялъул отделалъул вакил Мурадица.  Щивав чиясе хIадур гьабун букIана январалдаса бахъараб къватIибе биччараб 12 номералда рачIарал суал-жавабаздаса щивасе анцIила кIиго суал. Къецалда гIахьаллъарал гIадамазул букIана батIи-батIияб ригь, рукIана гIолохъаби ва ригьалде рахарал. Гьединго рукIана руччабиги.  Гьел къецазда бергьарасе сайгъатлъун бихьизабун букIана гIумраялде ине путевка. Гьелъие мустахIикълъана Урма росулъа Сайпудинова Мадина. Цогидал гIахьалчагIазе кьуна къиматал сайгъатал.  Мажлис гIуцIараз ракI-ракIалъулаб баркала загьир гьабулеб буго гьеб данделъиялъе кумек гьабуразе. Аллагьас аза-азариде бахинабеги. 