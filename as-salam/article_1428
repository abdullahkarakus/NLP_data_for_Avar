Чакрил унти букIиналъул гIаламатаздасан ккола: кIущ тIей гIемерлъи, черх загIиплъи, кидаго свакараб гIадаб хIал букIин, ургьисалаби унти, ракIалъулгун бидурихьазул унти бакки, кидаго къечон, кIал бакъван вукIин. Гьеб гIузру бугев чи жиндир заманалда тохтурасухъеги ун, гьес данде кколеб дарман гьабуни, унти гIемерго сах гьабизе кIола. Амма кьарияв чи сах гьавизе захIмалъула. Унти тIатиндал ине ккола кардиологасухъе, эндокринологасухъе ва офтальмологасухъе. Гьезул балагьи чара гьечIеб буго унтиялъ захIмалъиялде рачинчIого рукIине. – ирсалъе щвей;  – бета-клеткаби хвезариялъе сабаблъун кколел унтаби, цIекIгьанада рак унти лъугьин, хроническияб панкреатит ва цогидалги унтаби;  – вирусалъулал унтаби - краснуха, оспа, вирусалъулаб геппатит;  – гIемераб гьуинлъи кванай;  – вагъа-вачари гьечIолъи, гIемер кванай;  – стрессал ккей;  – ригьалде вахин. Гьелъулги букIуна кIиго батIияб тайпа: тIоцебесеб ва кIиабилеб даражаялъул. Кинаб батаниги тохтурас унтарасул ригьалде балагьун, унтул захIмалъи бихьун хъвала щивав чиясе дару. Аслияб дарулъун ккола тохтурзабаз бихьизабураб кванил низам цIуни ва вагъа-вачари гIемер гьаби. Гьелдаго цадахъ хъаравуллъи кквезе ккола бидулъ бугеб чакаралъул къадаралда хадубги. Гьеб тIегьалъул клетчатка хIалтIизаби лъикIаблъун бихьизабула чакрил унти бугезе. Гьеб хералда жаниб буго противовоспалителнияб къуват. Гьелъ асар гьабула чорхол хIал лъикIлъиялъе ва гьелъул хIасилалда чакарги жиндирго букIунеб къадаралде бачIине кумек гьабула. Инсанасул иммунитет цIикIкIиналъеги кIудияб кумек букIуна гьеб тIегьалъул. Бащдаб литр лъеде гъорлъе 25 грамм мичIчIил кьибилги рехун гьабураб чаялъ чорхолъ бугеб чакрил къадар дагьлъизабиялъе кумек гьабула. ГьитIинабго цIаялда тIад чанго минуталъ гьализеги тун, дагьаб цIоройдал цIцIвила ва гьекъела чай гIадин. КIиго кIудияб гъуд цIураб чIегIеркарул бащдаб стакан лъелъе бала ва лъабго сагIаталъ тела. Цинги бащдаб стакан гьалараб лъелги тIаде тIун, тIалъелги лъун 15 минуталъ тела. Къойида жаниб лъабго стакан гьекъела. МачIикьанго петрушка хIалтIизабиялъ чакар дагь гьабула. Лъимгун цадахъ блендералъ ххенон лъугьараб жо рада-радал гьекъани, чакар дагь гьабула. Гьаб киналдаго цадахъ букIине ккола тохтурасул балагьи ва гьесул разилъи. Аллагьас унта-шукълъи рикIад гьабеги, сахлъиги кьеги киназего. ГIАБДУЛЛАГЬ МУХIАММАДОВ