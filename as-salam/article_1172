Жаваб гьабиялъул магIнаги ккола будунасда хадуб как ахIиялъул рагIаби такрар гьари. Гьоркьоса бахъула «ХIаййа гIала ссала» ва «ХIаййа гIалал фаляхI» абурал рагIаби. Гьел рагIабазда хадуб «Ла хIавла ва ла къуввата илла биллагь» абула. Какие жаваб гьабун хадуб салават цIалун ва дугIа гьабурав чиясе къиямасеб къоялъ аварагасул ﷺ шапагIат щола. ГIабдуллагь бин ГIамаридасан бицана, аварагас ﷺ абунин: «Будунас как ахIулеб рагIидал нужеца гьес абураб такрар гьабе ва хадуб диде ﷺ салават битIе. Цо нухалъ диде салават битIарасде Аллагьас ﷻ анцIго битIула. Хадуб нужеца ТIадегIанав Аллагьасда ﷻ дие «Ал-Василат» гьаре, гьебги Алжаналъуб бугеб хасаб бакI буго, Аллагьасул ﷻ цо лагъасе жиб щолеб, гьев лагъ дун ватилилан хьул буго. Дие василат гьарарасе дир шапагIат щвела», - ян (Тирмизи).
 Как ахIиялъе жаваб гьабурасул дугIаялъе Аллагьас ﷻ жаваб гьабула. ГIабдуллагь ибн ГIумарица бицана цо чияс аварагасда r абунин: «Я, Бичасул Расул! Будунзабазе нижедасаги тIокIлъи буго (гьезие цIикIкIун кири щола)», - ян. Жаваб гьабун аварагас ﷺ  абуна: «Дуцаги гьесда хадуб такрар гьабе, цинги Аллагьасда ﷻ гьаре, дуе жаваб гьабила», - ян (Абу Давуд).
 ЖАБИР МАЖИДОВ