Щайгурелъул, нилъ диналъ напсалъе бокьараб гьабиялде ахIулел гьечIелъул. Авараг накълулъун хадуб тIоцебе баккараб бидгIа чехь цIезегIан кванай бугиланги буго. Чиясул тIабигIат, сахлъи, пикру ва цогидалги гIемераб пишаби кванда барал руго. Унгоунгояб ракъи гьаб дунялалъулги къиямасеб къоялъулги талихI ккола. Абу Гьурайратица бицун буго:  Цо заманалда Аварагасул  яс ФатIима гьесда аскIой ячIун йиго, цо чадил кесекги босун. Аварагас  гьелда гьикъун буго гьаб щибилан. Гьелъ абун буго гьаб бугин дицаго бежараб чадил кесекилан. Цинги Аварагас  абун буго гьаб бугин лъабго къоялда жаниб дур инсуца тIоцебесеб кIалдиб лъураб квенилан. Ракъул бицунеб мехалъ имам Шамилги гьесул муридзабиги ракIалде щола. Доб заманалда букIараб захIмалъи-къварилъиялъ, ракъи-къечалъ къиямасеб къо бачIанилан кколаан. ЧIаго хутIаразда хваразул бакIалда жал рукIараланиян ракIалде кколаан. Гьез гьениб щивас кваналеб букIаралдасан ккола чIералъул мугьал. Имам Гъазалияс «ИхIяалда» хъвалеб буго квен дагь гьабиялъул анцIго мунпагIат бугилан.  Цогидазда ракIалде ккола кваница къуват кьолин абун. Гьебги мекъи буго. Нилъер сайид Абубакр ас-Сидикъасул бицунаго абула, гьесул хIалакълъи сабаблъун, ретIараб тIажуцин тIад чIолароанин абун. Амма гьедин вукIагоги гъазаватал гьарулаан. Гьеб ккола Аллагьасде бугеб божиялъул къуват. ХIакъикъиял бусурбаби нилъ ратани, гьединабго божи букIине ккола нилъерги. Гьединго, нилъеца лъималги хIал гьабун кваназе тIамизе кколаро. Щай абуни, чорхое гьелдаса кIудияб зарал букIиналъ ва гьел кIвахIалал лъугьине рес букIиналъ. Чехь гIорцIун хьвадулесул ракI къасаватаблъун лъугьуна, гIадамазда гурхIел гьечIевлъунги вахъуна. САИД ЗАЛУМХАНОВ