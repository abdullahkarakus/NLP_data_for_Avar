Аварагасул ﷺ  сахаватлъиялда бащадаб сахаватлъи лъилго букIинчIо. Гьев сахаватав вукIиналъе гьев лъалевщинав чияс нугIлъи гьабуна. Жабирица абуна Аварагасда ﷺ  цо жо гьарун хадуб гьес кьеларилан кидаго абичIилан. Ибну ГIабасицаги абуна Авараг ﷺ лъикIлъиялъе гIадамазул бищунго сахаватав вукIанин, рамазан моцIалъ цIакъго-цIакъ сахаватав вукIанин. Гьавазиназул гъазаваталдаса щвараб давла гьес цо чиясе нус-нус варанаби кьолел рукIана. Цо нухалъ гьесухъе 90 азарго диргьам битIун бачIана, гьес гьеб кинабго цо туртида тIадги лъун бикьизе байбихьана, ва кинабго бикьун хадуб гурого гьев тIаде вахъинчIо. Цо-цо чиясе гIиял кIудияб рехъенги кьолаан. Мискинчиясе кьезе жо гьечIони гIадамазухъа къарзалъе босунги кьолаан. ГIемер кьейин абураб мехалъ гьев вохулаан. Гьесул сахаватлъиялъул бицун рагIалде бахъунаро. Гьеб букIана бацIадаб, Аллагьасе гIоло. Гьес бикьулеб гIемераб садакъа бихьун ханзабигицин хIайранлъун хутIулаан. Гьарун вачIарав чиясе ахирисебги кьолаан Хирияс, жиндиегоги жиндирго хъизамалъегицин течIого.