Къурбаналъул гIид ккола жиндир кьибил тарихалъул гъварилъуде араб байрамлъун. Гьелда жаниб нилъее суннатаблъун гьабун буго Аллагьасде гIагарлъиялъул нияталда къурбан гьабун цониги хIайван хъвезе ва гьелъул гьан мискин-пакъиразе бикьизе. Гьеб къо ккола жинда жаниб рохел загьир гьабиялъухъ кири хъвалеб, гьедин рохел загьир гьабеян амруги гьабураб. Гьеб къоялъ хIатта кIал кквейгицин хIарам гьабун буго. Гьединлъидал гьеб къо хIалкIванагIан кIодо гьабизе нилъее суннатаб буго. Рокъор ругел лъимал-хъизамазе гьеб къо кIодо гьабун рохел, аваданлъи гьабизеги рекъараб буго. ХIатта лъималазе хасал сайгъатал гьаризеги лъикIаблъун бихьула.  Щайгурелъул гIун вачIунев чиясул пикру гIуцIулаго цадахъ жубазе Къурбанаб къоялдехун гъира, рокьи ва гьелдехун рекIелъ лъикIаб асар ва лъалкI тезе. Инсанасулъ гьитIинго бижараб гIамал-хасият, киналго чорхол ругьунлъаби хутIула тIубараб гIумруялъего. Нилъеда кигIан гьесда жаниб исламиял байрамаздехун рокьи бижизабизе бажараниги, гьедигIанасеб къадаралда гьесул иманалъул кьучI щулалъула. Гьединго рокъор ругел цогидазеги рекъараб даражаялъул сайгъат-салам гьабуни ва гьединаб гIадат лъугьинабуни, аварагасул суннат тIубарал гIадамаллъун рукIина. Балагье, чи гьавурабин абулеб къоялъ нилъеца гьабулеб сухIматги, рохелги, кьолел сайгъаталги. Гьелъул хIасилалда лъимал рукIуна тIасияб сон кидадай бачIинаяли балагьун чIун. Исламалъул байрамазги гьезие сайгъатал дагьалги цIикIкIун гьаруни, гьединго букIинарищ лъималазулъ балагьун чIей. Цоги гьабизе рекъараб жо буго Къурбан хъвезе кинабго хъизамгоги бакIарун, гьелъул хиралъиялъул ва тарихалъул бицун. Аллагьас тавпикъ кьеги исламалъул байрамал берцинго тIоритIизе. ГIАБДУЛЛАГЬ МУХIАММАДОВ,
«АС-САЛАМАЛЪУЛ» РЕДАКТОР