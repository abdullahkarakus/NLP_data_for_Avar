Балагьеха, чанго лъикIаб жоялъе нилъецаго нилъеего нух къалеб буго гьабураб цо мунагьалъ. Мунагь гьабиги букIуна къватIисан гуребги жанисанги, ай рекIел унтабазда хурхараб. Гьединго абуна: «Тавраталда хъван буго: ТIадегIанав Аллагьас ﷻ хьибил сардилъ борхулезе кьуна бералда бихьичIеб, гIиналда рагIичIеб, чиясда рекIелъе ккечIеб, малаикзабаздагун аварагасдацин лъалареб жо», - ян. Имам Загьабияс гьеб хIадис кьучIаблъун чIезабуна. Салманул Фарисияс абуна: «Как ккола цIадираби. Гьеб цIалеб мехалъ рагIаракьанде щвезабуни, тIубазабуравлъун вукIуна. РагIа-ракьанде щвезабичIони, цIадирабазулъ камизабулезда гьоркьове ккола. Аллагьас ﷻ Къуръаналда абуна: «Чаракъосин буго жидеца цIадирабазулъ камизабулезе», - ян. Балагьеха, БетIергьанас  ﷻ чан сабаб нилъее гIуцIун бугеб, Гьев ﷻ  кIоченчIого вукIине. Шайих Шарикица абуна: «Къаси сардилъ тIагIат гьабизе гIемер вахъунев чиясул гьумер нур бараб букIуна», - ян.  Имам АвзагIияс бицана: «Нижехъе хабар щвана къаси тIадеги вахъун гIемераб заманаялъ тIагIат гьабулесе ТIадегIанав Аллагьас  ﷻ Къиямасеб къоялъ бигьалъи гьабулин», - абун. Имам Къасим ЖугIияс абуна: «Диналъул аслу варагI ккола. ГIибадаталъулги бищун хирияблъун ккола къаси тIаде вахъун гIибадаталда сордо борчIи. Алжаналде ине бищун бигьаяб нухлъунги ккола лъикIаб ракI», - ян. Сардилъ рарал какал хириял руго къад рараздаса.  Фузайл бин ГIиязица абуна: «Къаси тIадеги вахъун тIагIат гьабизе ва кIалал кквезе бажарулеб гьечIони, мун нахъе къотIарав вуго Аллагьасул рахIматалдаса, дуца гIемер гьарун руго мунагьал», - ян. Цо нухалъ имам Гъазалиясухъе вачIуна цояв ва цIехола жинхъа къаси тIаде вахъун тIагIат гьабизе бажарулеб гьечIин абун. Имам Гъазалияс абула мун мунагьазул къоралъ ккун вугин.  Аллагьас ﷻ тавпикъ кьеги. ШАМИЛ МУХIАММАДОВ