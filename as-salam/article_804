Аварагасул ﷺ хIадисазда буго гIазу ялъуни цIад балеб мехалда, щибаб къатIраялда цадахъ, рахIматалъул малаикзаби рещтIунин абураб. ЦIад ва гIазу балеб мехалда лъикIаб буго гьаб дугIа гьабизе: «Я, дир Аллагь, гIазудалъун, цIадалдалъун ва гороялдалъун дир мунагьал чуре», - ян. (Бухари) Хасалил квачалъ жужахI ракIалде щвезабула. БагIари гуребги, жужахIалда бугелъулха кутакаб квачайги. Гьелда цIарги «Замгьарир» буго. Хасало квач кутаклъараб мех ккола жужахIалъ ракьалде биччараб хIухьел.  Аварагасул ﷺ хIадисалда буго: «Аллагьасде ﷻ зигардун жужахIалъ абула: «Я Аллагь, дун дицаго кIкIунеб буго», - ян. Цинги Аллагьас ﷻ жужахIалъе изну кьола щибаб санайил кIиго нухалъ хIухьел биччазе: риидал ва хасало. Риидал халлъулеб кутакаб багIариги, хасало халлъулеб кутакаб цIоройги гьелъул хIухьелал руго», - ян. Хасало квачайдал нилъеца абула цIакъго цIорон бугилан. Амма гьеб цIорой гьадингосеб жо буго жужахIалда букIунеб квачалде дандеккун. Ибну ГIаббасица абуна: «ЖужахIалъул агьлуялъ гьаризе буго багIариялдаса хвасарлъи. Гьезие кумекалъе битIизе буго цIорораб гьури. Гьелъул цIороялъул кутакалъ рукьби рекизе руго. Цинги жужахIалъул агьлуялъ цIидасан бухIи гьаризе буго», - ян. ЖужахIалъуб Замгьарир абураб кIкIал буго. Гьениб кутакаб цIорой букIуна. Гьединлъидал дугIадулъ жужахIалъул цIаялдаса гуребги, цIороялдасаги цIунеян гьаризе лъикIаб буго. ЦIорораб къоялъ лагъас абизе лъикIаб буго: «Ля илягьа илля Ллагь, ма ашадда барда гьазаль явм, Аллагьумма ажирни мин замгьарири Жагьаннама», - абун. МагIна: «Жиндие лагълъи гьабизе кколеб щибго жо гьечIо вати тIадав цохIо Аллагь ﷻ гурони. Гьаб къоялъул цIороялъул кутаклъиго щиб. Я дир Аллагь, Дуца дун цIуне жужахIалъул Замгьариралдаса», - ян. Гьеб мехалда Аллагьас ﷻ жужахIалда абула: «Дир цо лагъас дур Замгьариралдаса цIуни гьарана (гьелъул цIороялдаса). Дица дуе нугIлъи гьабулеб буго Дица гьев жужахIалдаса тархъанин абун», - ян.  