Исламияб календаралда рекъон, рамазаналда хадуб тIаде щола шаввал моцI. Гьелъул хиралъиялдасан буго рамазаналда хадубго гьелъулъги кIал кквезе хирияб букIин. КIал буго гьабулеб гIамалазул Аллагьасе  бищун бокьулезул цояб. Абу Аюб аль-Ансарияс бицун буго Аварагас  абунин: «Щив чи вугониги жинца рамазан моцIалъ кIал ккурав, цинги гьелда хадуб шаввалалдасан анлъго къоялъги ккун, гьев вукIина тIубараб лъагIалицаго кIал ккурав гIадин», - абун (Муслим).
 Гьанже хIисаб гьабе, цо гIамалалъухъ анцIго кири кьолеб бугони, 36-ялъухъ 360 кири щвеларищ?! Гьедин лъагIалица кIал ккураб гIадаб кири щвезе рес буго нилъее рамазаналда хадуб шаввалалъул анлъго кIал кквеялдалъун. Амма хьул буго БетIергьанас I нилъер гIамал анцIилъги кьабун, 360-ялде бахинабун гуреб, анкьнусилъги кьабун, жеги цIикIкIараб кири кьелин абураб. КIал кквезе хирияб букIин гуребги, шаввал буго жиндилъ гIемерал хиралъаби рахчараб, ригьнал гьаризе суннатаб моцIги. ГIаишатидасан бицараб хIадисалда буго: «Аварагас  ﷺ дун ячана ва рос-лъадуда гьоркьоб букIунеб жинсияб хурхенги гьабуна шаввал моцIалъулъ. Дидаса баракатай щий чIужуха аварагасул r йикIарай?» - абун.  ХIадис бицарас абуна: «ГIаишатица лъикIаблъун бихьизабулаан ясал россабазул рокъоре шаввал моцIалъ рачине», - ян (Муслим). Имам Нававияс гьаб хIадис баян гьабулаго хъван буго: «Гьеб хIадисалъ бичIчIизабулеб буго чIужу ячине ва яс росасе кьезе шаввал моцIалъулъ суннатлъи букIин», - ян. Аварагас  ﷺ абун буго: «Шаввал – ригьназул моцI», - абунги.  ХIадисалги хIужаялъе рачун, шафигIияб мазгьабалдаги суннатаблъун рикIкIуна гьеб моцIалъ ригьнал гьари. ХатIибу Ширбинияс хъван буго: «Суннатаб буго чIужу ячине (яс росасе кьезе) шаввал моцIалъ, гьединго рос-лъадуда гьоркьоблъиги гьеб моцIалъ гьабизе.  Гьединго лъикIаб буго гIадамазул нугIлъигун магьариги мажгиталда лъезе, гьебги радал заманалда букIине, хIадисалда абун букIахъе: «Я Аллагь ! Дир умматалъе баркат-рахIмат кье радал цудунго заманалда», - ян («Мугънил мухIтаж»). «ИгIанату тIалибин» абураб тIехьалда хъван буго, никахI гьабизе лъикIаб бугин рузман къоялъ, анкьил къоязул гьеб бищун лъикIаб букIиналъе гIоло. Аллагьас  баракат лъеги щибаб хъизамалда. МУХIАММАДГIАРИФ КЪУРБАНОВ