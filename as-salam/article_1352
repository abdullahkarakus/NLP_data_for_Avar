Свалат-салам лъеяв Аллагьасул Расул кутакалда рахIатхун вукIунаан капурзаби хIакъаб нухалде, Аллагьасул диналде, Исламалде рачIине бокьун. Гьесул баракаталъ Аллагьас цересел аварагзабазул гIадин гIаммаб балагьги биччан капураб халкъ гьалаг гьабичIо. Капурзабазе квешаб дугIа гьабеян абураб мехалъ, гьес абулаан: «Дун Аллагьас рахIматлъун витIарав вуго, нагIана кьолевлъун витIарав гьечIо», - ян. УхIудалъул гъазаваталдаги, Аварагасда ﷺ ругъналги лъун, гIемераб би чвахана, гьесул ца бекана, хIал дагьлъун гIодов ккана. Мушрикиназе квешаб дугIа гьабеян асхIабзабаз абураб мехалъ, гьес абуна: «Я дир Аллагь, дуца дир къавм хIакъаб нухалда тIобитIе, гьезда лъалеб гьечIо», - абун. Гьединабго дугIа гьес Давс абураб къапилаялъеги гьабуна. Гьес абуна: «Я дир Аллагь, дуца Давс хIакъаб нухалда тIоритIе, бусурманги гьарун гьел дихъеги рачIинаре». ТIаифалъул гIадамазги гьесул дагIватги къабул гьабичIого, тIадежоялъе гIантал ва гIисинал лъимал хадур тIамун гьез ганчIал речIчIун бохдул бидул цIун, гьездаса рикIкIалъун гъабуялъул гъотIокь свакан хIухьбахъизе гIодовчIун вукIаго, ТIадегIанав Аллагьас гьесухъе мугIрузул малаик витIун вачIана, дуе бокьани гьал мугIрулги тIаде рехун гьеб ТIифалъул гIадамал гьалаг гьаризе ругиланги абун.  Гьес малаикасда абуна: «Гьаруге, дир хьул буго гьезул наслабазулъ Аллагьасда божулел гIадамал раккилилан», – абун. Гьеб мехалъ малаикас абуна: «Мун Рауфу РахIим (цIакъ гурхIулев, рахIму-цIоб кIудияв) абун дуда цIар лъурав Аллагь хIакъав вуго», - ян. ХIАБИБ МУХIАММАДОВ