  Цо-цоязда ракIалде кколеб буго пуланаб къавмалде балагь рещтIиндал гьеб гьезул мунагьал сабаблъун бугин ва мунагьал гьаруларезде гьеб бачIунарин абун. Лъазе ккола, мунагьаздаса цIунараллъун цохIо аварагзаби рукIин ва гьелдаго цадахъ ТIадегIанас гьезулги хIал бихьулеб букIараблъи. Короновирус Китаялда загьирлъидал гIемерисез абулеб букIана гьез гьарулел мунагьал сабаблъун биччараб бугила Аллагьас ﷻ гьеб гьезде тIадейилан абун. Щибха ккараб? Къокъабго заманалда жаниб нилъехъеги щванагури гьеб. Нилъго лъикIал ругин абун гIей гьабуларо, лъикIалде ва квешалдаса цIуниялде ахIизе ккола рес букIун, лъикIал гIамалалги гIемер гьарун. ТIадегIанав Аллагьасе ﷻ шукруги гьабизе ккола жакъа эркенаб хIалалда нилъ ва нилъер хъизан-агьлу таралъухъ. Гьел киналго лъугьа-бахъинал гIадада ругел жал гуро. Абу Гьурайратидасан бицана аварагас ﷺ абунин: «Къиямасеб къо тIаде щоларо ракьбагъари гIемерлъун гурони», - ян. (Бухари) Салам ибн Нуфайл Сакуниясдасан бицана: «Ниж аварагасда ﷺ аскIор рукIаго, гьес ﷺ абуна: «Къиямасеб къоялда цере гIемерал хвелал рукIине руго ва гьелда хадур ракьбагъариялъул соналги», - ян. (АхIмад) Ибну ХIажар ГIаскъаланияс хъвалеб буго: «Машрикъ-магърибалда гIемерал ракьбагъариял ккезе ругин абурал рагIабазул магIнаги, чIечIого, цоцада хадур ракьбагъариял рукIин буго», - ян. («ФатхIул Бари»)  ГIабдуллагь ибн ХIавалатидасан бицана аварагас ﷺ абунин: «Бичасул Расулас, дир тIороцIалда кверги лъун, абуна: «Ле, ХIавалал вас, Иерусалималда нилъер халифат бихьидал ва гIемерал ракьбагъариялгун балагьал рихьидал, дуда лъай гьаб дир квер дур ботIроде гIагарлъарабгIан къиямасеб къоги гIадамазде гIагарлъизе буго», - ян. (АхIмад) Аллагь ﷻ гурхIаги!    