Хадубги Аварагас  гьикъана: «Лъица босилеб гьаб хвалчен кколеб къагIидаялъ?» - абун. Киналго гIенеккун чIана ва Абу Дужанатица абула: «Дица босила гьеб кколеб къагIидаялъ» - ян. Цинги хехго жувала гьебги босун мушрикуназул гарбал къотIизе. Щиб гъазаваталда вугониги гьев гIажаибго ватIа вахъулаан жиндирго ботIрода бухьараб чалмаялъги. Гьеб къоялъги гьес, жиндирго чалмаги бахъун, бетIер бухьуна. Цинги тушбабазда цевесан чIухIараб рилъиналдалъун хьвадана.  Гьеб рагъулъ гьес цониги чи толев вукIинчIо, магIарда гъоркь чIарал руччабазде тIаде ккезегIан. Гьел рукIана къали бухулел чагIи, гьезда гьоркьой йикIана кечI рикIкIунейги. Абу Дужанатица хвалчен хьвагIидал гьев хехго лъалхъана ва дой гIадан чIвачIого тана. Рагъ лъугIидал асхIабасда гьикъана гьелъул хIикмат щибилан. Дос абуна дица Аварагасул  хвалчадул къимат гьабунин, дой гIаданги чIвачIого танин абун. Цо къоялъ Абу Дужанат унтидал, гьесул гьумер нур гIадин гвангъун букIана. Гьесухъе зияраталъ рачIарал чагIаз гьикъана гьумер гвангъун букIиналъе гIилла щибилан абун. Гьес жаваб кьуна жиндир гIумруялда жаниб мугъчIвазе гIамал гьечIин, хIажат гьечIеб жо бицунгутIиги, киналго бусурбабазулгун бацIцIадаб гьалмагълъи гьаби гурогойилан. Абу Дужанатица гIахьаллъи гьабуна Ямамалда букIараб гъазаваталдаги. Гьенибги бахIарчилъи бихьизабуна. Гьеб букIана Мусайлимат аль-Каззаб чIвараб гъазават. ВахIши абурав асхIабас хеч речIчIидал, тIаде щварав Абу Дужанатицаги гьесда хвалчен кьабула, цинги ВахIшица абула: «Аллагьасда гурого лъаларо нилъер кIиязулго кинас Мусайлимат чIваравали», - абун. Гьеб рагъулъ асхIабасул бох бекула, амма вагъула къуркьичIого, Аллагьас шагьидлъи кьезегIан. Абу Дужанат хвана 633 соналъ, гьижрияб 12 соналда. Аллагьас гьединал асхIабзабазул гIадал ракIал нилъееги насиб гьарейги. Амин! МУХIАММАД МУРТАЗАГIАЛИЕВ,
ГIАШИЛТIА РОСУ