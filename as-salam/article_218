КIиабилеб ноябралда МахIачхъалаялда, «Гьудуллъиялъул рокъоб», тIобитIана «Миллатазда гьоркьоб ракълие ва разилъиялъе гlоло» абураб конференция. Гьелда гlахьаллъи гьабуна ДРялъул бетlер Сергей Меликовас, муфти, шайих Ахlмад-афанди Гlабдулаевас, жамгIиял хIаракатчагIаз, рухIиял церехъабаз, батIи-батIиял идарабазул вакилзабаз, гIолилаз ва журналистаз. Аэропорталда ккараб лъугьа-бахъиналъ жамгIияталда гьоркьоб ургъел чIвазабун буго, гьелда тIасан суалалги камуларо. Конференциялъул гIахьалчагIазул рахIат хвезабун букIана, гьеб лъугьа-бахъиналъ миллатазда ва диназда гьоркьоб бугеб ракълие ва разилъиялъе зарал гьабилин абун. Палестинаялъе кумек гьабизе бокьараз ракълилал акциял дандги бан, законалда рекъон, тIоритIани лъикI букIинин абуна республикаялъул бетIерас. Къварилъиялда ругезе квербакъизе муфтиятгун ва гурхIел-рахIмуялъул фондалгун хIалтIизе бегьилин тIадеги жубана гьес. ДРялъул муфти АхIмад-хIажи ГIабдулаевас киназдего хитIаб гьабун абун: «Нуж рукIунге сверухъ бугелъул ургъел гьечIеллъун. Жакъа кколеб бугеб жо нужеда хъинтIизе гьечIин абун ракIалдеги ккоге. Нужерго лъималгун кIалъай. Митингаз лъикIалде рачунаро. Лъие букIаниги нилъ рикь-рикьизаризе бокьаниги, гьезухъа гьеб бажаризе гьечIо. Щайгурелъул нилъ руго цогояб халкъ, нилъ руго дагъистаниял. Киналго миллатаздехун, тIолалго диназдехун лъикIаб бербалагьиги буго нилъер. Щайгурелъул гьединаб амру гьабун букIана нилъеде МухIаммад аварагас ﷺ. Нилъеца улкаялъул президентасулги рахъ ккола, щайгурелъул, гьес тIолабго дунялалъул бусурбабазул рахъ кколелъул», - ан абуна АхIмад-афандица.