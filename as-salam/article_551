  Нилъеда лъала гьеб салават цIалеян абурав чи авараг ﷺ вукIин. Аварагас ﷺ салаваталда жаниб Ибрагьим аварагасул цIар щайха рехсараб, мисалалъе, Муса аварагасул яги цогидав аварагасул рехсечIого? Ибрагьим ккола тIадегIанаб макъамалъул авараг. Ибрагьим авараг МухIаммад аварагасда хадув бищун хирияв вугинги абула. Имам КъустIуланияс хъвалеб буго: «Ибрагьим авараг рехсана, мисалалъе, Муса авараг рехсечIого, щайгурелъул, Муса аварагас дугIа гьабуна гьаб умматалъ жив рехсейин кIодолъиялдалъун. Амма Ибрагьим аварагас ТIадегIанав Аллагьасда гьарана гьаб умматалъ жив лъикIлъиялдалъун рехсеян. Гьелъин аварагас ﷺ амру гьабураб жинде салават битIейин Ибрагьим аварагасде салават битIарабго гIадин. Амма гьелъ магIна кьоларо Ибрагьим авараг МухIаммад аварагасда ващадав вугин абиялъе. Щайин абуни аварагас ﷺ амру гьабуна гьесие кколеб лъикIлъиялдалъун рехсеян. Даражаялъул ва макъамалъул рахъалъ Ибрагьим рехсанин абун, гьев ващалъуларо МухIаммад аварагасда ﷺ. Щайин абуни, ТIадегIанав Аллагьас ﷻ гьезул бугеб макъамалда рекъон рехсола лъикIлъиялдалъун. Гьелъин Ибрагьим авараг жиндирго макъамалда рекъон лъикIлъиялдалъун рехсолев ва гьединго МухIаммад авараг ﷺ жиндирго макъамалда рекъон лъикIлъиялдалъун рехсолев. МухIаммад аварагасул ﷺ макъам хириябги тIадегIанабги буго Ибрагьим аварагасулалдаса. Гьелъ аварагасе ﷺ цIалулеб салаватги хириябги тIадегIанабги букIуна Ибрагьим аварагасул салаваталдасаги. Гьедин букIин имам Нававиясги баян гьабуна. Ибну ХIажарица «Жавгьарул Муназзам» абураб тIехьалда хъвалеб буго: «Ибрагьим авараг ва гьесул агьлу тIаса бищиялъе сабаб ккана, гьезие гIадин гурони ТIадегIанав Аллагьас баракатги рахIматги данделъичIо. Гьединго гьев МухIаммад аварагасда ﷺ хадув бищун хириявги ккола», - ян.    