Гьеб тун батIиялъе нилъ рижунги гьечIелъул. ГIибадат гьабиги букIине кколаро кидаго какал ран, щибаб къоялъ кIал ккун, цогиялде регIелго гьечIого. Ругелъул цогиги гIамалал, жал гьари гIибадатлъун бугел. Гьел гьариги рукIине бегьула дунялалъул ишал гьарулел ругониги цадахъго тIуразарулелги.  Щайин абуни, дин гьаби, цо бакIалда гIодорги чIун гьабиялда къокълъараблъун гьечIелъул. Бачунеб зикру, гьабулеб тасбихI-тахIмид гIадаб (гьебги буго гIибадат), букIине бегьула рилъун унаго, регун рукIаго ва цогияб шугълуялда ругеб хIалалъги гьабулеб. Гьединлъидал хIаракат бахъизе ккола БетIергьан   рехсолел ва ахираталъе пайдаяб гIамал ккураллъун рукIине. Анас асхIабасдасан бицараб хIадисалда буго жамагIаталда рогьалил какги бан бакъ баккизегIан Аллагь   рехсолагоги вукIун, кIиго ракагIат какил барав чиясе, гьеб букIинин тIубараб хIеж-гIумра гьабураб гIанасеб кириян.  Цо-цо заман буго лагъас гьабураб гIамалалъул кириги цIикIкIинабун хъвалеб, жиб сабаблъун цоги лъикIал ишалги тIаде цIалеб, балагь-къварилъаби нахъеги чIвалеб. Гьединалдаса буго рогьалил гIужги. Аварагас  бихьизабухъе, руго цо-цо дугIаби рогьалида цIализе реццарал. Гьезул чангоязул рехсей гьабила. – Абу-Зар асхIабасдаса бицунеб буго аварагас  къаси вегизе вахунелъул абулаанин “Я Аллагь , Дур цIаралдалъун дун чIаголъула ва хвезеги хола”, - ян. Макьидаса вигьиндалги абулаанин “Щибаб рецц Аллагьасе  буго, ниж хун хадур тIаде рахъинарурав. Къиямасеб къоялъ хIисаб-суал гьабизе тIаде рахъинги Гьесухъго буго”, - ян. Макьидаса ригьиндал гьабулеб дугIаги буго: АлхIамду лиЛлагьи ллази ахIяна багIда ма аматана ва илайгьи ннушур» (Бухари).  – Аварагас  абунин Абугьурайратидасан бицунеб буго хIадис: «Нужер цонигияв макьидаса вигьиндал, гьес абе “Щибаб рецц Аллагьасе  буго, дир рухI нахъе буссинабурав, черх сах гьабурав ва Гьев  цIидасан рехсезеги дие изну кьурав”, - абун. Гьеб дугIаги ккола: «АлхIамду лиЛлагьи ллази радда гIалая рухIи, ва гIафани фи жасади ва азина ли бизикригьи (Ибн Ас-Сунни). – ГIаишатидасан бицун буго: «Аллагьас  макьидаса вигьинавун жиндир рухI нахъе буссинабун хадуб жинца “Лагълъи гьабизе кколеб жо щибниги гьечIо цохIо Аллагь гурони, Жив цо вугев, гIахьаллъи гьабулев цогияв гьечIев, Гьесие буго кинабго мулк, ханлъи, Гьесие буго кинабго хIамд-рецц, Гьев вуго кинабниги жоялда хIалкIвей бугев”, - абун, цонигияв гьечIо Аллагьас  гьесул мунагьал чурун гурони, гьел мунагьал ралъдада полопгIан гIемер рукIун ратаниги», - ян. ХIадисалъулъ рехсараб гьабги ккола: «Ла илагьа илла Ллагьу, вахIдагьу ла шарика лагьу, лагьул мулку, ва лагьул хIамду, ва гьува гIала кулли шайъин къадир» (Ибн Ас-Сунни). – Абугьурайратидасан бицун буго: «Рогьел баккулелъул ва сардил гIуж тIаде щолелъул жинца “Аллагьасе  данде кколарелщинал сипатаздаса Гьев  вацIцIад гьавула ва щибаб реццги Гьесие  гьабула”, - ян нусго нухалъ абулев щив чи вугониги, Къиямасеб къоялъ гьесие щваралда релълъараб ажруялдалъун вачIунев цониги чи вукIунаро, гьединабго абурав ялъуни жеги цIикIкIинабурав хутIун», - ан. Гьеб тасбихIги буго: » ُСубхIана Ллагьи ва
бихIамдигьи», - абураб (Муслим). – Абугьурайратица рехсолеб буго тасбихI, жиб аварагас r рада-радал абулаанин абун: «Я нижер Аллагь , Дудалъун ниж рогьалилъе лъугьана ва Дудалъунго къаси заманалъулъеги лъугьуна, Дудалъун ниж чIаголъула ва хвезеги хола, нижер руссинги ахир Къиямасеб къоялъ Духъе буго», - ян. Гьебги буго: «Аллагьумма бика асбахIна ва бика амсайна, ва бика нахIя ва бика намуту, ва илайка аннушур», - абураб (Абу Давуд). – ГIусман-асхIабасдасан бицараб хIадисалда буго: «Щибаб къоялъ радалги къасиги лъабго нухалъ жинца “Гьединав гьев Аллагьасул  цIаралдалъун байбихьула, Жиндир цIаралдалъун байбихьиялдалъун зобалазулъги ракьазулъги сунцаниги зарал гьабуларев, Живги кинабго рагIулев ва лъалевлъун вугев” абурав чиясе сунцаниги зарал гьабиларо», - ян. Гьеб тасбихIги буго: «Бисми Ллагьи ллази ла язурру магIа исмигьи шайюн фил арзи ва ла фи ссамаи, ва гьува ссамигIул гIалим» (Тирмизи, Абу Давуд). – Абу Дардаидасан бицараб хIадисалда буго: «Щибаб къойил рогьалилъги къаси заман щолелъулги анкьго нухалъ “Аллагьасдалъун  гIей гьабула, лагълъи гьабизе кколевлъунги Жив  гурони цогияв гьечIев, тавакалги Гьесде  тIамула, кIудияб ГIаршалъул бетIергьанги Гьев  вуго”, - ян абурасе Аллагьас  гIей гьабила, жинца дунялалъулги ахираталъулги хьуллъунщинаб ишалъулъ», - ан. Гьеб тасбихI буго: «ХIасбия Ллагьу, ла илагьа илла
гьува, гIалайгьи тавакалту, ва гьува раббул гIаршил гIазим» (Ибн АсСунни). Гьал рехсарал тасбихI-тахIмидал гьаризе гIемер заман бахъулеб яги захIматаллъун гьечIо, нилъеего бокьи гурони. Ин ша Аллагь, гьел цIуниялдалъун Аллагьас  нилъедаса нахъе росила балагьал, къварилъаби ва Жиндир  рахIмуялдалъун кIудияб ажруги гьабила. БетIергьанас  кумек гьабеги щивасе аварагасул  малъахъваял цIунизе ва гIамал бацIцIад гьабизе. МУХIАММАДГIАРИФ КЪУРБАНОВ