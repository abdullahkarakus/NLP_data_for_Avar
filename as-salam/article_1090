ГIабдуллагь ибну МасгIудица абуна: «Къуръан цIалулесе рекъола къаси сардилъ тIаде вахъине, къад къоялъ кIал кквезе, гIадамал рохун ругеб мехалъ пашманлъизе, гьел релъулеб мехалъ гIодизе, хIузугIалда вукIине, гьел гъапулго рукIаго», - ян. Гьелъул магIнаги ккола, Къуръан цIалулев чиясул батIабахъулеб хасият букIине кколин абураб.  ГIали-асхIабас абуна, Къуръан цIалулев чи жужахIалде рехун ватани, гьев гьениве ккун ватулин Аллагьасул ﷻ аятазда тIад велъанхъиялъ. ТIокIаб батIияб гIилла букIине рес гьечIин. ГьедигIанги инсан битIараб нухдасан бачунеб жо ккола Къуръан.  ТIадегIанав Аллагьас ﷻ магIна лъачIониги кири кьола, гьебгиха - щибаб хIарп рикIкIун анцIго кири. Гьеб гьечIищ рахIмат.  Какилъ Къуръан цIалулесе щола нусго кири.  Абула, лъимер гьабидал инсуда тIадаб бугин лъабго жо:  1.	Берцинаб цIар кьей. 2.	Къуръан, адаб ва гIелму малъи. 3.	Хатан гьаби. Гьединго абула, нагIана кьураб шайтIаналдаса цIунулин лъабго жоялъ: 1.	Мажгит. 2.	Аллагь рехсей, зикру. 3.	Къуръан цIали.  Суфьяну Саври, рамазан моцI бачIиндал, кинабго гIамалги тун, Къуръаналде вуссунаан. Имам Малик, хIадисалгун мажлисалги тун, Къуръан цIалиялде вуссунаан.  ГIабдуллагь бин ГIамр бин ГIас абурав асхIабас абуна: «Къуръан цIалулев чи релълъуна аварагасда, ай вахIю рещтIунарев. Къуръан цIалулев чиясда бихьани гьелдаса цогидаб жо хирияблъун, Аллагьас ﷻ кIодо гьабураб хIакъир гьабуравлъун ккола гьев.  ГIалим ЗахIакица бицана: «Гьабураб мунагьалъ гурони Къуръан кIочене биччаларо», - ян. Къуръан кIочон теялдаса кIудияб балагьги гьечIо.  КIудиял гIалимзабаз абула Къуръан кIочон течIого букIине, гьеб гIемер такрар гьабизе кколин. Такрар гьаби рехун тани, Къуръанги кIочонеб буго. Щайин абуни, цIали рехун тун бугелъул.  Аллагьас ﷻ тавпикъ кьеги Къуръан цIализе ва гьелда гIамал гьабизе.