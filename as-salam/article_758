ЦIуне Дуца, я ГIазиз, ГIизраил малаикас РухI босулеб гIужалда ГIассилъун хвеялдаса.   Хвалил лълъар гьекъолелъул, ХIинкъи чорхолъе бачIун, БетIергьан гурхIиларин РакIалде ккеялдаса.   ЦIуне, Дуца, я Халикъ, Хабал гIазабалдаса. Хабал лахIду дандекъан Къварид гьариялдаса.   Мункар-Накирги рачIун, Суалал кьолеб гIужалъ, Жавабалъе гIажизлъун, ГIакъуба кьеялдаса.   ЦIуне, Дуца, я ЛатIиф, ТIеренаб сиратIалда, ТIасан унеб гIужалда, ГIодор рортиялдаса.   Гьабураб нижер гIамал ЦIадирабазда лъедал, ЛъикIаб рахъги тIадагьлъун, Берал гIодиялдаса.   ЦIуне, Дуца, я ГIалим, ГIарасат-майданалда, ГIарщалъул рагIад камун, БухIи хIехьеялдаса.   ХIисаб-суал гьабизе МахIшаралде ахIидал, ХIинкъун цере чIарал ниж, Дур ццим бахъиналдаса.   ЦIуне, Дуца, БетIергьан, ЦIадул бухIиялдаса. Борхьаз, гIанкърабаз цIураб, Квешаб жужахIалдаса.   Дур цIоб гIатIидаб букIин, ГIадамазда гьеб лъала. Гьелде хьуллъун рукIиналъ, Руго хIалихьалъулел.   ГурхIел цIикIкIарав вукIин, Гьебги балъгояб гьечIо. Гьелде мугъчIвай гьабиялъ, Гьарун ккола мунагьал.   Ниж - загIипал ракIазул, РекIелъ хьулал халатал, Халикъ, Дур лагъзал ругин, Рихине гьабе дунял.   Дур разилъи тIад лъолеб, ЛъикIабщинаб гьабизе, БитIараб нухде раче ТIолалго бусурбаби.  