      Салаваталъул магIна ккола авараг ﷺ кIодо гьави, салам ккола унти-балагьалдаса цIуни. Гьеб дугIалъунги ккола. Жакъа бицен гьабизе бокьун буго «Ибрагьимияб» салаваталъул. Гьеб бищун хирияблъунги рикIкIуна, суннатабги буго щибаб какилъ, аттахIият цIалун хадуб, битIизе. Какилъ гьеб цIаличIого тезеги рекъараб гьечIо. Какилъ битIеян аварагасги ﷺ абуна. Щайгурелъул гьелъул хIакъалъулъ бачIараб хIадисалда тIад гIемерал имамзаби рекъана, хасго имам Бухари ва Муслим. АхIмад Савияс «Адабу Муфрад» абураб тIехьалда хъван буго имам Бухарияс жиндирго тIахьазда рехсанин абунги: «Гьаб салават цIаларав чиясе Дица (аварагас) нугIлъи гьабула къиямасеб къоялъ шагьадат битIанин абун ва шафагIатги гьабула», - ян. Гьале гьеб салават. Амма битIун цIализе гIараб мацIалъ лъаларев чи ине ккола мугIалимасухъе, гьаб хъваралда гIей гьабичIого. «Аллагьумма салли гIала МухIаммадин ва гIала али МухIаммад. Кама саллайта гIала Ибрагьима ва гIала али Ибрагьим. Ва барик гIала МухIаммадин ва гIала али МухIаммад, кама баракта гIала Ибрагьима ва гIала али Ибрагьим, фил гIаламина иннака хIамидун-мажид» МагIна: «Я дир Аллагь ﷻ, салават лъе МухIаммадида ва МухIаммадил агьлуялда. Дуца салават лъурабгIадин Ибрагьимида ва Ибрагьимил агьлуялдаги. Баракат лъе МухIаммадида ва МухIаммадил агьлуялда. Дуца баракат лъурабгIадин Ибрагьимида ва Ибарагьимил агьлуялда, кIиябго рокъоб. Мун (БетIергьан) мустахIикъав вуго реццалъе ва сахаватавги вуго».    Цо-цо гIалимзабаз рехсана: «Азарго нухалъ гьаб салават цIаларав чиясда макьилъ авараг ﷺ вихьичIого хутIуларин», - абун. Гьеб рехсана «Асраруу раббанияти вал-фуюзати» абураб тIехьалда. Имам КъустIуланияс «Мавагьибу Ладуния» абураб тIехьалда абуна: «ГIалимзабаз далил бачана гьаб салават бищун хирияб букIиналъе ва аварагас ﷺ асхIабзазда жинцаго малъун букIиналъ. Щайин абуни, аварагас ﷺ жиндиего тIаса бищуларо бищун хирияб жо гурони», - ян.   АхIмад Савияс «Адабу Муфрад» абураб тIехьалда хъван буго имам Бухарияс жиндирго тIахьазда рехсанин абунги: «Гьаб салават цIаларав чиясе Дица (аварагас) нугIлъи гьабула къиямасеб къоялъ шагьадат битIанин абун ва шафагIатги гьабула», - ян.    