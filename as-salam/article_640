МахIачхъалаялъул КIудияб мажгиталъул азбаралда чIвараб чодрохъе гIемерав чи вачIуна щибаб къойил кIал биччазе. Рамазан моцIалъул тIоцебесеб кIиго къоялъин абуни, кIал биччазе бокьаразе хIажатаб квен-тIехалъул масъала жиндего тIаде босун букIана Дагъистаналъул бетIер Сергей Меликовас. Республикаялъул щибаб шагьаралдагун районалда ругел мажгитахъги санагIалъаби гьарун руго рамазан моцIалъ кIал биччазе бокьаразе. Аслияб куцалда гьеб хIалтIи тIубазабиялъул гIуцIарухъанлъун ккола «Инсан» фонд. Бищунго кIудияб чадирин абуни чIван буго тахшагьаралъул КIудияб мажгиталъул азбаралда. Гьениб щибаб сордойил кIал биччала чанго азарго чияс. Рамазан моцIалъул тIоцебесеб кIиго къоялъ гьенир гьарулел харжал тIаде росана ДРялъул бетIерас. КIиабилеб къоялъ гьес жинцагоги гIахьаллъи гьабуна рехсараб тадбиралда. Гьеб къоялъ кIал биччазе гьенире рачIун рукIана ДРялъул муфти, шайих АхIмад-афанди, Россиялъул бусурбабазул рухIияб собраниялъул муфти Альбир Крганов ва Татарстаналъул муфти Камил Самигуллин.  