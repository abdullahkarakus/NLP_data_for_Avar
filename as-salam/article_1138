ГIабдуллагьил МухIаммадие гьитIинго гьуинлъана дин-ислам, байбихьана гIелму цIализе.   Бицунаан гьитIинав чи мажгиталъув къаси-къаси цIалдолаго кьижун ккаралъуса ворчIизавун чIахIияз рокъове витIулаанилан. Пачалихъалда хиса-баси ккеялъ хисизабуна гьесул яшав гьаби ва заманаялъ гьоркьоб къотIизе ккана мутагIиллъи. МухIаммад цIалана школалда, курсазда, лъугьана мугIалимлъун (математиклъун).  Цин Гьандихъ, цинги ГIуриб росабазул школазул директорлъун хIалтIизе тIамуна гьев. МухIаммадие рес ккана рагьун, бокьараб заманалда ХIумайд-афандиясухъе (къ.с.) хьвадизе. Щвараб ресалдаса пайдаги босун, МухIаммадица байбихьана ХIумайд-афандиясдасан гIелму цIализе ва тIарикъаталъул нухде лъугьана.   ХIумайд-афанди (къ.с.) накълулъун хадуб, МухIаммад лъугьана ХIусенил МухIаммад-афандиясул (къ.с.) тарбиялда гъоркье.	