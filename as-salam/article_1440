РачIа балагьилин гьелъул хIакъалъулъ Бичасул аварагас   щиб абулеб бугебли. Аллагь жиндаса разилъаяв Абубакариде цо чи чанго нухалда кIалъана хьамиялъул рагIабаздалъун, свалат-салам лъеяв Аварагги аскIов вукIаго. Аллагь разилъаяв Абубакарги вукIана вуцIцIун чIун. Ахиралдаги Абубакарица дов чиясде данде рагIи абуна. Свалат-салам лъеяв Аварагги тIаде вахъана. Цинги Аллагь разилъаяв Абубакарица абуна: Гьаб хIадисалда рехсараб руцIцIун чIеялъ гIемераб питнаялдаса хвасар гьарула. Цо чи цогидасде семулев яги вагъулев вугони, гьев вукIуна ццим бахъаравлъун яги жинде тIаде бачIараб цо кинаб бугониги амруялъ рахIатги хвезабун, жинцаго гьабулелъул ва абулелъул хъаравуллъи кквезе бажаруларевлъун. Гьединаб заманалда дандияв вуцIцIун чIани гьениб дагIба кколаро, кканиги гIемер халалъуларо. Гъов жив вагъулевги жиндирго лъикIаб гьечIеб пишаялдаса ракI бухIун хутIула, хIатта тIаса лъугьинги гьарула. Амма данде рагIи абун кIалъазе байбихьани, хIажат гьечIеб калам гIемер ккола. Хирияб хIадисалдаги буго: «ВуцIцIун чIарав хвасарлъана», – ян. Гьаб хIадисалда Бичасул аварагас   баянго бицунеб буго вуцIцIун чIеялъ инсан хвасар гьавулевлъи. Амма нилъеда жаниб бугеб чIухIиялъ, хIамабагьадурлъиялъ риччаларо руцIцIун рукIине. Гьагъав жояс жоги абун чIолев чийищин живин лъугьуна дагIбаялде. Амма хирияб хIадисалда жеги абулеб буго: «Хвасарлъиялъ, саламатго хутIиялдалъун вохизе бокьарав чи вуцIцIун вукIа», – ян. Гьединлъидал нилъеца чIухIи къинабизе хIаракат бахъила ва руцIцIун рукIиналде нилъгоги тIамила. ГIАБДУЛЛАГЬ МУХIАММАДОВ,