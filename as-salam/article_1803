ЧIухIи баккула ракI дунялалда хурхинабидал. ГIумар асхIабас абуна: «ГIадамаздехун жиндилъ гьечIеб тIабигIат бихьизабулев щивас Аллагьасдехун  квешлъи гьабуна», - ян. Интернеталда гIадамаз кинабго лъикIаб лъола, бихьизабула гьезул щибго къварилъи гьечIеб хIалалда. Гьенирги гIумруялда цIунизе ккола адабал рукIуна ва гьел цIунизеги ккола. Мискинасда бихьизабиларо бугеб рес, ай гьесул рекIелъ пашманлъи бачIинчIого букIине. ЖахIда бугесда лъазе теларо, жахIда букIинчIого букIине. Гьединал жалги лъун, хадур нилъ зигардула бер кканин, сихIру гьабунин абун. Гьеб ккечIого букIине хIажат гуреб жо рехуге интернеталде. ХIабургъараб лъим жибго тани, гьеб бацIцIалъула. Интернеталда лъола лъималазулги суртал, ай хIажат бугониги гьечIониги. Имам РафигIияс абун буго, гIакълуялда борцун тIоцебе инсанас тезе кколеб жо бугин ананият, ай дунго дунилан лъугьин. Фузайл бин ГIиязица бицана, гIадамазе гIоло цо кинаб букIаниги гIамал тей рияалдаса кколин, гIадамазе гIоло гIамал гьабиги ширк бугин, ихлас кколин гьеб кIиялдасаго ТIадегIанав Аллагьас мун вацIцIад гьавулеб жогиян. Ибну Мубаракица абуна, дунял тей гIадамазда бихьизабичIого балъго гьаби кколин зугьдалъул бищун хириябилан. ГIалимзабаз абула дагьабго рияалъ киналниги гIамалал нахъчIвалин ва гьезул кириги хвезабулин абун. Цо нухалда пуланав чияс Бишрул Хафиясда абула жиндие васият гьабеян. Хафияс абула, дуцаго мунго веццугейин ва кваналеб бакIги лъикI гьабейин. Балагье, жакъа инстаграм, тик-ток ва цогидалги социалиял гьинал раккидал, инсанасе бокьулеб буго живго машгьуравлъун вукIине, бищун гIемерал подписчикал рукIине. Гьеб бокьиялда жаниб рияъ, гIадамазда гьоркьоб машгьурлъи гурони, щиб батулеб? Батуларин кIалалъ абуниги, жанисан ният бацIцIадаблъун букIунаро. Нилъер цо гIунгутIи буго, ай интернеталда лъураб жоялда божи. Амма жанире раккидал, гIемерисеб батулеб буго гьадингоял гьерсал. Воре, цIодорлъи гьабе. ГIалимзабаз абуна гьелъул лъабго гIаламат бугин абун: живго вугев мехалъ гIамалазулъ кIвахIаллъула, гIадамазда гьоркьов вугев мехалъ тирха-кIирчун вукIуна, ай гьезда бихьизелъун гьабула. Гьединго гьесие гIадамаз рецц-бакъ гьабидал, гIамалал цIикIкIун гьарула, амма какани, дагьаб гурони гьабуларо. Аллагьас  цIунаги. Къаси сардилъ нухда унеб цIунцIра бихьуларебго гIадин, рияъги бихьуларо, ай рекIелъ бугищали лъазе захIмалъула. Гьединлъидал нилъ рекIел унтаби сах гьаризе лъалезухъе ине ккола. Гьелъие гьабизе кколеб даруги гьединазда лъала. Гьелги ккола хIакъикъиял устарзаби. ШАМИЛ МУХIАММАДОВ