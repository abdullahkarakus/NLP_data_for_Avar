Дагъистаналъул Огни шагьаралда тIобитIана Югалъулаб Дагъистаналда бищунго кIудияблъун рикIкIунеб мажгит рагьиялъул рахъалъ мажлис. Гьелда гIахьаллъи гьабуна Дагъистаналдаса гуребги, Северияб Кавказалъул республикабаздаса ва Россиялъул регионаздаса рачIаразги. Гьезда гьоркьов вукIана ДРялъул Халкъияб Собраниялъул председатель Заур Аскандеров, Миннацалъул нухмалъулев Энрик Муслимов, Дагъистаналъул Огни шагьаралъул мэр Жалалудин Алирзаев, Дербент районалъул бетIер Мавсум РахIимов, Новосибирск областалъул муфти Салим-хIазрат Шакирзянов, Аль-Азгьар мажгиталъул имамзабазул цояв, хIафиз, шайих МахIмуд Абу Дейф ва цогидалги. Мажлисалда гIахьаллъи гьабуна Дагъистаналъул муфти, шайих АхIмад-афандицаги. КIалъазе рахъараз бицана жамгIияталда цIунизе кколел рухIиял хазинабазул, бусурбабаз гьудуллъи-вацлъиялда гIумру тIамизе кколеблъиялъул, нилъеего бокьулареб чияе гьабизе бегьулареблъиялъул хIакъалъулъ. Бицана мажгитазул бугеб кIваралъул, гьел чIорого тезе бегьунгутIиялъул.  Мажлис лъугIана цадахъаб кIалбиччаялдалъун. Гьеб къоялъин абуни кIал биччазе гьенив данделъун вукIана 15 азаргогIанасев чи. ЦIияб мажгиталъул хIакъалъулъ абуни, гьеб буго 7000 чияс цадахъ как базе рес бугеб, кIитIалаяб.  