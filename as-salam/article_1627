Бищунго гьеб унти тIибитIиялдаса цIунулеб жо ккола гIемерав чи данде руссарал мажлисал гьаричIого тей. Гьарулел ругони, гьенире инчIого чIезе хIаракат бахъи. Щибаб нухалъ гьеб унтиялъ жалго тохтурзабиги хIайран гьарулел руго, гьелда хадур гIунтIизе бажарулеб гьечIо.  Гьединлъидал бищунго лъикIаб цIуна-къай буго гIадамалгун жува-гъуван вукIунгутIи, цогидазулгун бухьен ва гьоркьоблъи гьабичIого тей. Щайгурелъул гьеб унти бахунеб буго гьавалялдасанги, ай хIухьладаса. Гьелдаса цIунизе тIад маска бани, жеги цIикIкIараб хьул букIина цIуниялъе. Гьединал малъа-хъваял цIуничIолъиялъул хIасилалда ккараб араб соналъ нилъеда бихьана. КигIан ахIдолел тохтурзаби ругониги сунцаго нилъ кколел рукIинчIо гIадамалгун жураялдаса. ТIоцебесеб заманалдани гьелда божулелцин рукIинчIо.  Нилъер берда цере, къо-лъикI гьабизе кантIилалде гIага-божараз дунял тун ине байбихьидал хIинкъул унти ккезецин дагьаб хутIана. Гьединаб унти ккаралги дагьал гьечIо. Гьаб гIумру буго инсанасе цIакъго хирияб жо.  Щиб кьунги щивав чияс тIалаб гьабула цо къоги цIикIкIун базе дунялалда. Гьелдаса нилъ махIрум гьабулеб жоги кутакалда рихуна. Гьелде тIадеги, гIемер хIинкъиялъул кутакалъ хехаб хвалдеги рачуна. Гьеб кинабго буго нилъер чорхолъ бугеб иманалъул загIиплъиялъул гIаламат. Иман щула гьабизе бищунго къуватаб алат ва сабаб буго Аллагьасе гьабулеб гIибадат цIикIкIинаби. Кинабго эркенаб заман вирдал гьариялда, Къуръан цIалиялда тIад хвезаби. Аллагь гIемер рехсолев чи Гьесухъ гIащикълъула, дунял рихуна, гьелъул пайда гьечIолъи бичIчIула. Хириял диналъул вацал, кIвараб яхI бахъизе ккола гIибадат цIикIкIинабизе. ГIАБДУЛЛАГЬ МУХIАММАДОВ