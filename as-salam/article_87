  ЦIодорлъиялъ ккураб жо бугин чанилан абураб аби буго магIарулазул. Амма нилъеда кколе-толеб жо, нилъее гуреб цогидазе ккелин абун ракIалде бачIунеб буго. Гьединаб тасамахIлъи гьаби шаргIалъ къабул гьабулеб нух гуро. Кинаб батаниги гьелъул иш мухIканго лъалел, гьелъул хIалбихьи бугез рихьизарурал малъа-хъваял цIуни тIадаб буго шаргIалдаги. Шайгурелъул гьеб буго тIаде бачIине рес бугеб заралалдаса нилъго цIуни. Къуръаналда Аллагьас ﷻ абун буго: «Нужеца нужерго квераздалъун нафсал гьалаглъиялде рехуге», - ян (ал-Бакъарат, аят 195). Нилъерго заралалдаса цIунизениги цIодорлъи букIине ккела щивав чиясул. Цоги, гьаб заманалда цIакъ гIемераб зигара буго гIадамазул ток свинабулеб бугин абураб. Хабар бицанагIан халалъулеб жо буго. Амма гьелъул специалистазда гIилла цIехедал, гьез абулеб буго, гьаб заманалда, хасго МахIачхъалаялда ругел токалъул мухъал, алатал ругила чанго анцIго соналъ церего лъурал. Гьанже заманалъул тIадецуй гьезда хIехьезе кIоларила. Гьелъул хIасилалда тIубараб подстанцияго бухIарал хIужабиги ругила. Гьединлъидал, хIалуцин ккечIого букIине, тIубанго кIудияб заралдаса цIунизе, бакI-бакIазда гьоркьо-гьоркьоб ток къай битIараблъун бихьун гьабулеб бугин абун.             Нилъин абун кутакалда сабру тIагIун лъугьуна. КIалалде бачIараб чорокабгун бацIцIадаб калам гьабула. Нухал къазе рортула ва цогидалги ишал гьаризе ургъула. РачIаха гьединаб хьвади шаргIалъул цIадирабазда лъелин. Кинаб пайда бугеб рагъигун хьандеялъул? КинабгIаги гьечIо. Щиб кьезе бугеб нилъеца ахIи-хIур бахъинабуни, гIадамал ракIарани? Нилъерго гIазизаб гIумру гIадада хвезаби гурони, щибго хайир гьечIо. ГьедигIан сабру гьечIого кин рукIине бегьулел нилъеего пайдаялъе гьабулеб гьебги букIаго. Сундухъго гIенеккичIого, жидее ток чIезабеян лъугьаразул трансформатор кьвагьанагури. Амма гьел чIезе ккана тIубараб моцIицаги, гьеб къачIазегIан. Гьедин букIуна берцинго бицараб мацI бичIчIуларезул. Балагье ва пикру гьабе умумузул. Кида гьезие ток щвараб, хинаб рукъ букIанищ гьезул? Аллагьас кьураб нигIмат хIехьеларин яги цо дагьабгIаги лазатбахъи баччиларин чIезе бегьулищ нилъ? Гьедин ругони, дагьабги кIудияб балагь бачIиналдаса лъица кьун бугеб божилъи? ХIурматиял диналъул вацал, рачIа цоцалъ рекъон ва сабруялда, цо эбелалъул лъимал гIадин рукIинин.  