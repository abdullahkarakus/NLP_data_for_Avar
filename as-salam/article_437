  Жакъа нилъеца дунялалъул ишазде цIикIкIун кIвар кьолеб буго ахираталдасаги. Дунялалъул ишазе гIоло нилъ сардал рорчIизеги хIадураллъун рукIуна. Амма мажгиталда боголил как базе ялъуни заманалда рогьалил какде рахъине цIакъ захIматаб, бажарулареб жолъун рикIкIуна. Мажгит рикIкIад бугин, къаси кватIун кьижулин, радал хехго вахъани хIалтIуда свакалин абурал гIузраби рачине нилъ нахъе къаларо. Унго, гьел каказул щолеб кири нилъеда лъалеб букIарабани, хъурщунги мажгиталде инчIого чIезе рукIинчIо нилъ. ЖамагIатгун мажгиталда боголил ва рогьалил как барав чиясе щолеб гIадинаб кIудияб ажру цогидал какал раялъухъ щоларо. Щолеб ажругун цадахъ гьел какал жамагIаталда раларезе кIудияб хIинкъиги буго. СагIид ибн Мусайибица бицараб хIадисалда буго хирияв аварагас ﷺ абунин: «Нилъедаги мунапикъзабаздаги гьоркьоб батIалъи - боголил ва рогьалил каказда гIахьаллъи буго. Мунапикъзабазда кIоларо гьел каказде рачIине», - ян. («Файзул Къадир») ХIакъикъиял муъминзаби мажгитазде какал разелъун ракI разиго хьвадула, амма мунапикъзабазе гьеб захIмалъула. Аварагасги ﷺ абуна: «Мунапикъзабазе бищун захIматал какал боголил ва рогьалил руго», - ян. ХIакъикъаталдаги инсанасе цо щиб бугониги жо бокьидал, гьеб щвеялъул мурадалда, тIаде рачIунел захIмалъабазухъ гьев валагьуларо. Нилъеда бихьула, кигIан наяз зарал гьабуниги найихъанас гьоцIо бакIаричIого толареблъи, гьелъул букIунеб пайда ва гьуинаб тIагIам халгьабун. Гьебго мисал буго муъминчиясулги. КигIан макьу хирияб бугониги, кигIан захIмалъаби рихьаниги, рогьалил ва боголил какал гьес толаро, гьелъухъ ахираталда ТIадегIанав Аллагьас ﷻ кьезе бугеб ажру-кириги хIисабалде босун. Цо-цо гIарифуназ абуна, рогьалил как жамагIаталда баялда тIадчIей гьабиялъ дунялалъул захIматал ишал бигьа гьарулин, бакъанил ва боголил каказда тIадчIей гьабиялъ инсанасул зугьд цIикIкIинабулин, чорхолъ ругел шагьваталги гъанкъизарулин, игIтикъадги битIизабулин, Аллагьгун ﷻ адабалда рукIиналдеги рачунин.  