Хасавюрт районалъул ЦIияб Сасикь росдал школалъул анкьабилеб классалъул цIалдохъан МухIаммад-ГIариф ХIажиевас хвасар гьавуна лъелъ гъанкъулев вукIарав гьитIинав вас.  «Дун унев вукIана дарсазде. Пуланаб нахдасан ине кколев вукIарав дун, щаялиго, батIияб нухде сверана. Цо заманалдасан рихьана лъимал ва гьез ахIи балеб букIана. Балагьидал, цояс ккун вугоан цогидав вас, амма гьесул къуват гIолеб букIинчIо гьев лъелъа къватIиве вахъизе. Дида ккана гьел цо кинаб бугониги хIай гьабулел ратилин абун», - ян бицана МухIаммад-ГIарифица.  АскIове щведал баянлъана кинабго ва сундухъго балагьичIого МухIаммад-ГIариф лъелъе кIанцIана. Кквезе щвана гьитIинав вас ва хIалицаго вахъана къватIиве.  «Дица гьев къватIиве вахъидал гьес хIухьел цIалеб букIинчIо. Цинги дица гьесул каранде тIаде цуна ва гьесул кIалдиса къватIибе бурун бачIана лъим. Хадуб дица гьев, гьуърал хIалтIизе рукIине, хьибилалда вегизавуна. Гьеб мехалда гьес бералги рагьана», - ян бицана гьитIинав бахIарчияс.  Гьеб иш бихьана аскIосан унев вукIарасда ва гьес хехго лъимер больницаялде хъамуна.  ПалхIасил, МухIаммад-ГIарифил таваккалаб ишалдалъун лъабго сон барав ГIабдулкъадир чIаго хутIана.  13 сон барав МухIаммад-ГIариф ХIажиев ккола ккола Агул районалъул Рича росулъа. Школалъул цIалиялдаго цадахъ гьес рекIехъе лъазабулеб буго Къуръанги. 