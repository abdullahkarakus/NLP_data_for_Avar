Гьереси сабаблъун ккезе бегьула жужахIалде, гьединго, ритIухълъиялъ рачуна Алжаналде.  ГIаишатица бицана аварагасул ﷺ асхIабазабазда гьоркьоб гьересиялдаса квешаб тIабигIат букIинчIин абун. Аварагасе ﷺ цIакъ захIмалъулаан цояс гьереси бицараблъи лъайдал. Гьес тавбу гьабидал, ракI гIодобеги биччалаан.  Гьерсица нилъеда аскIоса малаикзабиги рикIкIалъизарула. Лъиеха бокьилеб рахIматалъул малаикзаби нилъедасаго рикIкIалъизе? Гьедин букIунин ГIумар-асхIабас баянги гьабуна: «Харбазул бищун квешаб ккола гьереси бицунесул хабар, бищун кIудияб мацIил хатIаъги гьереси ккола. Гьереси бициндал малаикзаби гьесдаса рикIкIалъула», - ян.  ТIадегIанав Аллагьасда аскIобги бищун кIудиял мунагьазул цояб буго гьереси бицин. Гьедин баян гьабуна ГIали бин Абу ТIалибица.  Гьереси бицине рес буго аварагасда ﷺ хурхинабунги. Хасго лъица гьабурабали лъалареб хIадисазул таржама цIалулелъул. Ялъуни гьесда гIараб мацI мухIканго лъалеб гьечIони, гъалатIал гьарула. Гьеб бакIалда цIодорлъи гьабизе ккола.  Имам АсмагIияс абуна: «Дун бищунго хIинкъула аварагасул ﷺ хIадисалъулъ гъалатI гьабулесда. Щайин абуни, аварагас ﷺ абидал: «Дида хурхинабун гьереси бицарас хIадурлъи гьабейин абе жужахIалъуб жиндиего бакI кквезе», - ян.  Малик ибн Динарица абуна: «РитIухълъиги гьересиги багъула рекIелъ, цояб къватIибе загьирлъизегIан», - ян. РитIухълъиялде нилъ гьетIани, гьеб къватIибе загьирлъила.  Гьединго нилъеца цIуни гьабизе ккола гьереси бицунесулгун гьудуллъи гьабиялдаса. Гурони, гьес рикIкIад бугеб аскIоб ва аскIоб бугеб рикIкIад бихьизабула.  АхIнаф бин Къайсица абуна: «Чилъи гьечIо гьереси бицунесулъ ва цевехъанлъи гьечIо барахщарав чиясе, варагIги букIунаро тIабигIат квешасул», - ян.