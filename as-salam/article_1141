Росасухъ гIенеккунгутIи ккола мунагьаб иш. Рос горбода ваччун вукIунев чиги гуро. Намус-яхI бугев бихьинчияс къабул гьабулеб жо гуро чIужуялда варавлъун вукIин. Росасе мутIигIлъи ва гьев рази вукIин чIужугIаданалъе кIудияб нигIмат буго. Амма гIемерисел руччабазда гьеб лъаларо. Аварагасул ﷺ хIадисалда буго: «ЧIужугIаданалъ къойил щуябго какги балеб бугони, рамазан моцIалъ кIалалги кколел ругони ва росасеги мутIигIайлъун йигони, бокьарал кавабаздасан алжаналъуе лъугьине ихтияр кьола гьелъие», - ян. (АхIмад) Яцалъулгун гьоркьоблъи, гьединал харбал сабаблъун, хвезабизе кколаро. Дуе квешлъи бокьун абулеб жо батуларо гьелъ гьеб. Дида ккола, росасулгун ккарал гIумрудул гъалатIазул хIасилалъул пикраби ругин гьелъ дуе загьир гьарулел. Кин бугониги, хIаракат бахъе яцалъулгун  гьоркьоблъиги цIунизе ва дурго гIумруги Аллагь ﷻ разияб хIалалда бачине. ТIадегIанав Аллагьас ﷻ бихьинал гьарун руго руччабазда тIад бетIерлъи гьабулелъун ва гьел нухда рачунеллъун. Рос-лъадул цоцадехун цIунизе кколел шурутIалги адабалги рукIуна. Гьезул бищун чIужугIаданалъ кIвар кьезе ккараб буго росасе мутIигIлъи ва гьесул адаб-хIурмат гьаби. МутIигIлъийин абуни букIине ккола Аллагьас ﷻ бегьизабуралъулъ. Гьединаб хъизамалъулъ букIуна талихI ва баракат. Яцалъеги лъикIалдалъун насихIат гьабе. Кутакалда гьей йокьулейлъиги ва гьелъул малъа-хъваязулги кIвар букIин загьир гьабе. Амма гьеб масъалаялъулъ диналъ малъараб гьабизе бугинги абе. Яцалда квеш букIинилан ракIалде ккани, щибго абичIого, юцIухIунги чIун, дуего бокьараб гьабе ва Аллагьасда ﷻ гьаре битIун ккезаейин дунги яцгийилан.  ГIагарал гIадамаз гьарулел малъа-хъваял кидаго гуро гIадахъ росизе кколел. ГIемерисел гьединал малъа-хъваял рукIуна гIаммал гурел, цо чиясда жал хурхарал. Гьединлъидал, цо чиясда хурхараб масъала киназего хIалтIизабун данде кколаро. ТIоцебесеб иргаялда, халгьабе росасулгун бугеб гIумруялдаса яц рази йигищали. ГIемерисел гIадамазе бокьула жиндир заманалда жидецаго гьабичIеб жо цогидазда малъизе. Цогидазул квераздалъун жидерго анищал тIуразаризе хIаракат бахъулел камуларо.  Ригьнаде уней мунлъидал, цогидазул малъа-хъваял дуе хIажалъуларо. Цоцазул адаб-хIурмат гьабиялдалъун щола талихIалде. Росасулгун хIал борцинелъун гьевгун къацандизе лъугьунге. Гьеб рагъулъ мун бергьунаро. Рукъалъул бетIергьан рос вукIине ккола. ГIемерисеб мехалда хъизан биххиялъе сабаблъун букIуна чIужу росасе мутIигIлъунгутIи.