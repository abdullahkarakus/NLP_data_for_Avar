  ХIасан-афандияс гьелъул байбихьудаго хъвалеб буго, гьаб хъваялъе сабаблъун МухIаммадгIариф кканиги, гьаб бугила киналго бусурбабазе ругел насихIатал, хасго гIун бачIунеб гIелалъе абун. Гьале лъебергоялдасаги цIикIкIун сон буго гьеб тIехь мадрасабазда цIалулеб бугелдаса. Гьелда жанир руго тIарикъаталда хурхарал кIвар цIикIкIарал суалал. Гьединго руго гIун бачIунеб гIелалъе гьезул тIабигIат-гIамал исламалда рекъонккеялъе чарагьечIел гIемерал васияталгун малъа-хъваял. Гьеб тIехь гIиллалъун кканин гIемерав мутагIиласда тIарикъаталъул кIвар бугел суалал ричIчIиялъейин абуни, мекъи ккеларо. ХIакъикъаталдаги гьеб цIаларасда лъала жиндирго загIиплъиги, гьеб щула гьабиялъе бугеб нухги. Фикъгьигун нахIви ва цогидал гIелмабаз инсанасда жаниб живго жиндаго кIодолъун вихьи бижизабизе бегьула. Амма гьадинал ахлакъазул тIахьал цIалиялъ гьеб кинабго хIур кIутIула нахъе.  Гьал къоязда Дагъистаналъул муфтияталъул гIелмияб отделалъ басмаялде бахъана «Талхил магIариф фи таргъиби МухIаммадгIариф» абураб тIехьалъул лъабабилеб басма. Печаталда кьабизегIан цебе гьеб букIана квераз умумуз хъвараб чанго батIияб нусхаялда. Гьел киналго дандеги ккун, щибаб бакIалъе мухIканлъиги гьабун биччана къватIибе лъабабилеб басма.