ШАМИЛ МУХIАММАДОВ, «АС-САЛАМАЛЪУЛ» МУХБИР Гьев  лъабцIул гьедана жиндаса мадугьаласе хIинкъи бугев чиясул камилаб иман букIунарилан. Мадугьаласе жиндаса хIинкъи бугев чи Алжаналде унариланги абун буго. Гьединго гьес  абуна: «Дир напс кодоб бугев Аллагьасдалъун лагъасул иман камиллъуларо жиндиего бокьараб жо жиндир мадугьаласеги бокьичIони», - абун. Мадугьаласе лъикIлъи гьабеянги абулаан. Мадугьаласе къварилъи гьабулев чи жиндие къварилъи гьабулев чи кколин, мадугьалгун вагъулев чи живгун вагъулев чи кколинги абулаан аварагас . Хирияс  абулаан: «Мадугьаласул хIакъ ккола, дудаса кумек тIалаб гьабуни - кумек гьаби, къарз тIалаб гьабуни - къарз кьей, мискинлъани - боцIи кьей, унтани - ваккизе ин, гьесие лъикIлъи щвани, гьесда гьеб барки, балагь бачIани - сабру гьаби, гьев хвани - жаназа букъизе ин, гьесие бокьулеб гьечIони гьесулалдаса минаги борхат гьабун бачIунеб гьурицин гьукъизе бегьуларо», - абун. Мадугьаласда хурхун рачIарал хIадисал цIакъго гIемерал руго. Гьес  абулаан: «ЖабрагIил малаикас мадугьал кIодо гьавеян гIемер васиятал гьариялъ, дида ккана дир ирсилавлъун мадугьал гьавилилан», - абун. Гьединаб куцалда кIудияб хIакъ буго нилъеда мадугьалзабазул. Мадугьалзабилъун ккола кIикъого рукъалда гIагарлъухъ ругел гIадамал. Гьелъул къимат гьабизе ТIадегIанав Аллагьас  нилъее тавпикъ кьеги.