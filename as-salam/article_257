  Нилъеда лъазе ккола хIакъикъияб тавбуялде, зугьдалде, сабруялде, щукруялде, хIинкъиялде, хьул лъеялде, таваккалде, рокьиялде, разилъиялде щвезе кIолареблъи гьединал пикраби тедал гурони. Аллагьасул ﷻ тадбиралда, Гьесул ﷻ ихтияралда бугин кинабгойин абун ракIчIедал гурони, нилъее гьел макъамал щоларо. Нилъеца абула дун разияв вугин Аллагьасдаса, диналдаса, МухIаммад аварагасдаса ﷺ абун. Амма жанисан, пикру гьабуни, рази рукIунищха? РукIунел ратани щай нилъеца нилъерго ихтияралде ва тадбиралде бачунеб кинабго гIумру? Рази ратани бетIергьан Аллагь ﷻ вукIиналда, щай зигардулел ва ццидахунел? Щай ТIадегIанав Аллагьасул ﷻ амруялда нахърилълъунарел ва гьукъараб толареб? Иманалъул тIагIам лъала нилъ Аллагьасдаса ﷻ рази рукIаго, ТIадегIанав Аллагь ﷻ нилъедасаги разилъараб мехалъ. Кваналеб кванил кинаб лазат букIунеб? Гьединаб лазат нилъедаги лъала иманалъул. БичIчIула лъица лъикIлъи гьабулеб бугебали. Разилъиги букIунаро бичIчIи щун гурони, бичIчIиги букIунаро нур щун гурони. Гьеб кинабго щоларо Аллагьас ﷻ рахIмат кьун Жиндирго цIуниялда гъоркье вачун гурони. Гьеб гIинаят щварасда лъала иманалъул тIагIам, бичIчIи. МухIаммадидаса ﷺ рази ратани, гьесда ﷺ нахърилълъуна, гьесул адаб, тIабигIат босула. БетIергьан Аллагь ﷻ вукIиналда разилъарас кинабго Аллагьасул ﷻ нухда унин абун тола. Гьев ццидахунаро, хичуларо, хIажат гьечIел пикраби гьаруларо. Дин ислам букIиналда разилъарас гьелда гIамал гьабула. Авараг МухIаммад вукIиналда разилъаравги гьесда ﷺ нахъвилълъуна. ПалхIасил нилъецаго рекъазабулин, кинабго дирго ихтияралда бугин аби чIахIиял мунагьаздаса ккола. Инсанасул тавбу кин къабуллъулеб гьединаб ракIчIейги букIаго? Дунял дир тадбиралда бугин абиялъ тавбу къабуллъунгутIиялде вачуна, гьелъие тадбир берцинаб куцалда бачунев Аллагь ﷻ вукIиналдаса гъапуллъулесул.    