  Гьединаб ахIиялда гъоркь «Инсан» фондалъул Казбек районалда бугеб филиалалъ Дилим росулъ тIобитIана хасаб акция. Гьеб ишалъул гIуцIарухъабазул кумек щвана районалъул 120 лъимадуе. Районалъул имамзабазул советалъул председатель МухIаммадрасул МухIаммадрасуловас бицана мадрасазда цIалулел лъималазе гIаммаб лъай кьеялъул бугеб кIваралъул хIакъалъулъ. - ВукIинисев гIалимасда лъазе ккола математикаги, астрономияги ва цогидал предметалги. Гьев вукIине ккола сундулго рахъалъ цеветIуравлъун, цогидазе мисал бихьизабулевлъун. Гьединлъидал щибаб лъимадуе лъай кьезе хIаракат бахъизе ккола нилъер щивас, - ян абуна М. МухIаммадрасуловас. Гьес баркала загьир гьабуна «Мир одежды и обуви» абураб тукадул бетIергьабазе, жидер ахIиги къабул гьабун, акциялъул рахъ ккуралъухъ.    