  Рамазан моцIалъ ккураб кIал биххиялдалъун маркIачIул как ахIизегIан кIал биххизабулел жалаздаса цIунизе тIалъула: Рамазан моцIалъул цониги къоялъ балугълъараб лъимералъе, гIантав вукIун сахлъарасе, капурав вукIун ислам босарасе, сапаралдаса ватIаналде щварасе ва унти тIаса ун сахлъарасе лъикIаб буго кIал биххизабулел жалаздаса цIунун чIезе. Амма тIадаб гьечIо, рамазан моцIалъул къад къоялъ хIайиз-нифасалдаса яцIцIалъарай чIужугIаданалда гIадин. Къокъ гьабун абуни, рамазан моцIалъул къоялъ кIал биххизе бегьизабун вугев чиясда кIал биххизабулеб жоялдаса цIуни тIадаб гьечIо. Гьеб къоялъ кIал биххизе шаргIалъ бегьизабун гьечIесда имсак (ай, кIал биххизабулеб жоялдаса цIунизе) тIадаб буго. Капуравги вукIун ислам босараб ва балугълъиялде бахараб лъимер хутIун, цере рехсарал хутIараз кIал бецIизе ккола. Гьел кIиязего бецIизе лъикIаб буго, амма тIадаб гьечIо. КIалги ккун вукIаго лъимер балугълъиялде бахани, гьесдаги тIадаб буго имсак гьабизе. Цинги как ахIизегIан имсак гьабизе гьесда кIвани, гьеб кIал бецIизеги гьесие лъикIаб буго, амма тIадаб гьечIо. (Босана МухIаммад Ан-Нававил «Нигьаяту Зайн» абураб тIехьалдаса)    