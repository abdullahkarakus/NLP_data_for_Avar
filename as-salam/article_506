  Вавасалъ толарев чиясе лъикIаб буго «Ла илагьа иллаЛлагь» абураб калима абизе, гьебгиха ракIбацIцIадго, хIузуралда. Аллагь ﷻ рехсараб мехалъ щайтIан нахъе къала. Ханнас (Аллагь ﷻ рехседал нахъе къалеб) абураб цIарго иблисалъе гьедин щвараб буго. АбулхIасан Шазалияв устарас (къ.с.) муридзабазда малъулеб букIун буго васвасги квешал пикрабиги нахъе кьабулеб къагIида. Гьес абулеб букIун буго: «Васвас яги квешал пикраби ботIролъе рачIунеб мехалъ, кваранаб квер ракIалда тIадги лъун, анкьго нухалъ абе «СубхIанал Маликил Къуддус Ал-Халлакъил ФагIгIал». Цинги суратул-Ибрагьималъул къоло цоабилеб аятги цIале». Какилъе лъугьунев чияс как бухьинелде цебе абизе бегьула гьеб. Гьединго, васвасалъе дарулъун бихьизабун букIуна «АгIузу биЛлагьи мина-щайтIани-рражим» аби, какилъги гьелда къватIибехунги. Лъабго нухалда гьаб дугIа цIализеги лъикIаб буго: «Аллагьумма инни агIузу бика мина щайтIанил васвасати хинзиб». Васвасалъе дару щиб букIунебилан гьикъидал, ибну ХIажарица гьадин абун буго: «Васвас сах гьабиялъе лъикIго асар гьабулеб дару буго. Гьелъие дару буго тIубанго щибниги бербалагьи гьелдехун гьабунгутIи. Васвасиял пикраби, гIемер рачIунел ратаниги, дагь ратанги, гьечIеллъун тун щибго кIвар гьабичIого тей. Гьедин тараб мехалъ васвас дагь-дагьккун жибго тIагIун уна, къокъабго заманалда жаниб. Чанги чияс хIалбихьун лъалеб жо буго гьеб. БачIанщинаб васвас гIадахъ босулев чиясул васвасин абуни, къо бахъанагIан цIикIкIунеб букIуна. Васвасалъул кумекалдалъун щайтIаналъ гьев чи кверде восула. Ахир-къадги гьев чиги тIубарав гIабдал гIадин лъугьуна, я дин гурев, я дунял гурев. ЩайтIаналъул мурадги гьебха букIунеб васвас реххиялдалъун». ХIакъикъаталдаги цIакъ захIматаб хIалалде ккола васвасалъ толарев чи. Амма васвасалъ кквезе чIунгутIиги, ккун ватани гьелъул кIичIикьа ворчIиги живго чияс лебаллъи гьабизе кколеб жо буго. Кумекалъе шаргIалъул малъиги босун.      