    Гьалбал къабул гьари ва гьезул хIурмат гьаби цIакъ беццараб иш буго. Абу-Гьурайратидасан бицана Аварагас ﷺ абунин: «Аллагьасдаги ﷻ иман лъолев, Къиямасеб къоялдаги божулев чияс гьобол кIодо гьаве ва гьединго Аллагьасдаги ﷻ иман лъолев, Къиямасеб къоялдаги божулев чияс гIагарлъиялъулгун гьоркьоблъи цIуне, Аллагьасдаги ﷻ иман лъолев, Къиямасеб къоялдаги божулев чияс лъикIаб бице ялъуни вуцIцIун чIа», - ян. (Бухари, Муслим) Гьоболлъухъ иналдалъун гIадамазе зарал гьабизе, санагIалъи гьечIеб хIалалде гьел ккезаризе бегьуларо. Гьединлъидал, гьоболлъухъ унаго цIунизе кколел адабал руго. Гьезул бищун кIвар бугебги, тIаде унезда рачIунел рукIин лъазаби буго. Тохлъукьего рачIунел гьалбадерица рукъалъул бетIергьаби риха-хочизаризе, рахIат бахъараб хIалалде ккезаризе рес буго. Гьалбал рокьулареллъун нуж гьечIеллъиги бихьула, амма данде кколареб жо буго тохлъукьего гьел рачIин. Эбелалда гIадин лъимер лъиданиги бичIчIуларо, гьединлъидал лъикIаб букIина дур росас эбелалда бугеб къварилъи бицани. Гьалбал рокьулеблъиги ва гьей къойил ячIаниги рохарал рукIинги загьир гьабун лъазабе, гьалбал рачIунел рукIин цебеккунго лъазабеян, ай гьел рачIиналде хIадурлъи гьабизе букIине. Гьединаб мехалда ракIалда бугеб загьир гьабураб лъикIаб буго, гьебги рекIелъ ккун ццидакь рукIинегIан. РекIелъ ккунагIан гьениб кьалбал риччан, цоцада нахъасан гъибат-бугьтан гьабун, гIагарлъиялъулгун гьоркьоблъи хвезецин рес буго. Аллагьас ﷻ кумек гьабеги.   Дур масъалалъулъ кIвар бугеб кIиго суал буго. ТIоцебесеб, гIагарлъигун якьад ячIунелъул гьелъ дуда цебеккунго лъазабулеб букIарабани, дуе гьеб данде ккезе букIанищ? БукIун батани, гьеб суал тIубазабизе бигьаяб жо буго. ХIадуризе рукIине цебеккунго лъазабеян якьадалъе баян гьабуни, гIезе буго. ЗахIмалъи тIаде бачIуна гьалбал рачIине бокьун гьечIони ва нужехъ сардал раялдаги инкар бугони. Гьеб суал росасда дандбараб лъикIаб букIина. ГIайибал чIвачIого рекIелъ бугеб загьир гьабизе бегьила росасе. Гьелдаго цадахъ бичIчIизабе гьабсагIаталда гьоркьоблъи къотIизабиялъул ниятги дур гьечIеблъи ва эбелалъулгун гьеб хабар гьесие бицине захIмат букIин дудаги бичIчIулеблъи.   хIадур гьабуна 