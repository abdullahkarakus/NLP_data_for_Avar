ШАМИЛ МУХIАММАДОВ, «АС-САЛАМАЛЪУЛ» МУХБИР ТIоцебесеб салам кьолаго гьумер тIубанго кваранаб рахъалде буссинабизе суннатлъула, битIун нахъа гIодов чIарав чиясда салам кьурав чиясул кваранаб кIаркьен бихьуледухъ. КIиабилеб салам кьолаго, гьединго гьумер буссинабила квегIаб рахъалдеги. КIиябго нухалъ салам кьейги байбихьула гьумер къилбаялдехун буссун букIаго. КIиябго салам, кIиябго рахъалде тIубан гьумер буссинабиялда цадахъ лъугIизабила. КIиябго салам цоцадаса батIа гьабизеги суннатаб буго. Кваранаб рахъалде салам кьолаго, дунялалъул рагIалде щвезегIан кваранаб рахъалда ругелщинал малаикзабазе, бусурманал гIадамазе, жиназе салам кьезе абун ният гьабила. Гьединго ният гьабила квегIаб рахъалдехун салам кьолагоги. ЖамагIаталда как балеб мехалъ имамас, кваранаб рахъалде салам кьолаго кваранаб рахъалда ругезе, квегIаб рахъалде салам кьолаго квегIаб рахъалда ругезе салам кьезе абун ният гьабила, битIун нахъа ругезе кинаб саламалдалъун ният гьабуниги бегьула. ЖамагIаталда как баразги кIиябго салам кьолаго кваранаб-квегIаб рахъалда ругезе салам кьезе ният гьабила ва цоцазе салам буссинабизеги ният гьабила. Масала, кIиабилеб салам кьолаго, кваранаб рахъалда ругезе салам буссинабила квегIаб рахъалда ругез. ТIоцебесеб салам кьолаго квегIаб рахъалда ругез салам буссинабила кваранаб рахъалда ругезе, битIун цереги нахъаги ругез кIиябго саламалъул бокьаралдалъун ният гьабила. ШагIранияс хъвалеб буго, салам кьелалде цебе Аллагьасда ракIалъ изнуги гьарила какилъа ватIалъизе абун. Салам кьезе байбихьигун какилъа ватIалъизе абун ракIалъ ният гьабила. Салам байбихьилелде гьединаб ният гьабуни, как батIуллъула. Имамас кIиябго салам кьун хадуб гурого, хадуб как балес тIоцебесеб саламги байбихьуларо. Имамас салам кьун хадуб как балес салам кьечIого дугIа-тасбихI гьабулевги вукIун кватIун салам кьезеги ихтияр буго. Имамас салам хадур ругезда рагIуледухъ кьола, хадур ругез щивас жиндаго рагIуледухъ кьола. Гьал суннатал жал нилъеца тIурани, кири цIикIкIуна ва аварагасул  суннат тIубаравлъунги вукIуна. Парз тIубан гурони балареб как релълъуна квер, мегIер гьечIев чиясда. Амма кверги, мегIерги, хIетIеги берцинаб куцалда бугони, кигIан берцингоха букIинареб? Гьединго буго какги. КIванагIан как къачIазе хIаракат бахъизе ккола. Аллагьас  тавпикъ кьеги.