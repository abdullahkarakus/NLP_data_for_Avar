ДРялъул муфтияталъул гIелмияб отделалъ къватIибе биччана «Уроки жизни» абураб цIаралда гъоркь гIалимчи ХасмухIаммад-хIажи Абубакаровасул тIехь. Гьеб ккола цебеккун магIарул мацIалда бахъун букIараб «Дир гIумруялъул хIасил» абураб тIохьоде тIадежураялги гьарун, гIурусалде таржама гьабураб тIехь. ХасмухIаммад-хIажил жиндирго квералъ хъварал асарал данде гьарун, гьесулгун ккарал гара-чIвариязул хъвай-хъвагIай гьабун гIуцIана гьеб тIехь. Гьев гIажаибаб тIабигIаталъул инсанасул гIумруги, гIаданлъиги, иманги, сабруги гIолеб гIелалъе мисал босизе мустахIикъаб букIиналъги, щивас жиндирго гIумрудул хIасил гьабизе кколеб букIин ракIалде щвеялъеги абун хъвалеб буго тIехьалъул цеберагIиялда.  