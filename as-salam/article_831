  Инсанас вараниялъул гIуцIиялъул пикру гьабуни, гьеб гьесие гIела, БетIергьанасда иман лъезе ва квешаб тун, лъикIалде вуссине. Свалат-салам лъеяв аварагас гьелъул хиралъи бицун хIадисалда абулеб буго: «Нуж вараниялде рагъуге ва хьандоге, хIакълъунго, гьелдалъун гIадамасул би тIей нахъчIвала», - ян. Гьелъул магIна буго къисас босун чIвазе бегьулев чи, нусго варани кьеялдалъун хвасарлъулин абураб. Гьединго, хирияв аварагасул ﷺ хIадисалда абулеб буго: «Варанабазулъ нужее тIадегIанлъи буго, чахъабазулъ нужее баракат буго, чуязулъ нужее лъикIлъиги хайирги буго къиямасеб къо чIезегIан», - абун. «ХIаятул хIайванат» абураб тIехьалда хъвалеб буго: «Щибаб хIайваналда ццин букIуна вараниялда хутIун, гьелъие гIоло буго гьеб кутакалда сабру цIикIкIараблъун», - абун. Гьоркьохъеб къагIидалда вараниялъ 40-50 соналъ гIумру гьабула. Вараниялда кIолеб буго къокъаб манзилалда 65 км/ч бекеризе, халатбахъараб нухда 40 км/ч билъинеги. Къечараб мехалъ гьеб хIалакълъулеб буго жиндир цIайиялдаса 20-25 проценталъ, лъим щведал хехаб къагIидалда тIадеги бачIунеб буго. Лъимги халеб буго.  