Имам Маликица «МуватIаъ» тIехьалда хъвалеб буго: «ГIиса авараг ва гьалмагъзаби унел рукIана пуланаб нухдасан ва гьезда бихьана болъон. Цинги ГIиса аварагас гьелда абуна мун дурго нухдасан а, дица дуе зарал гьабизе гьечIо», - ян. Гьалмагълъиялъ цIехана гьедин берцингойищ болъоналда кIалъазе кколевилан. ГIиса авараг вукIана сверухъ ругел гIадамазда адабал малъулевлъун ва гIадамазда рихараб, къабихIаб, сурукъаб каламалдаса гьел нахъчIвалевлъун. Гьанже пикру гьабе, аварагзабазул нухдасан нилъ унел ругищали, кинаб калам гьабулеб бугебали, нилъер бицунебги гьабулебги Алжаналъул агьлуялъул пиша бугищали? ГIиса аварагас болъоналдацин абичIел рагIаби нилъеца бищун хира гьавун Аллагьас  вижарав инсанасда абула цIакъ бигьаго. Умумузул аби буго, берцинаб рагIи - рекIелъе лъураб нух бугин абураб. Аллагьас  нилъ ругьун гьареги берцинаб ва гьуинаб кIалъаялда. МУХIАММАДХIАБИБ САГIИДОВ, КIУЯДА РОСУ.