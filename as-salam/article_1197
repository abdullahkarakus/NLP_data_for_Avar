БитIараб буго, Аллагьасул  нигIматаз сверун ккун руго нилъ. Гьелги руго рихьулел ва рихьуларел, лъалел ва лъаларел, цере арал ва нахъа рачIине ругел, балъгоял ва тIатарал, ай рикIкIине тIолабго гIалам лъугьаниги, рикIкIине кIвезе гьечIелгIан гIемер. Гьел нигIматаздасанги ккола инсанасе кьун ругел лугбалги. Гьезул цо лагаялъул бицине бокьун буго жакъа. Гьебги ккола жиб гьитIинаб, амма мунагьалги кириги тIаде цIалеб лага. Гьеб буго бусурманчиги капурчиги ватIа гьавулеб лага. Гьеб буго инсан алжаналдеги жужахIалдеги вачунеб лага. Гьебги буго мацI. МацIалъ гьабула рикIкIун бажаруларелгIанасел лъикIлъаби. ТIоцебесеб иргаялда, инсан бусурман гьавула ва куфруялдаса хвасар гьавула мацIалъ шагьадатги битIун. Хадуб, гьесие гьелдалъун щола ахираталда гIемерал кираби. Халгьабе, «АлхIамдулиллагь» абураб рагIиялъ цIадираби цIезе гьарула «СубхIаналлагьи валхIамдулиллагьи» абураб рагIиялъ зоб-ракь цIезабула кириялъ. Гьеб мацIалдалъун цо салават Аварагасде  битIани, Аллагьас  дуде анцIго битIулеб буго  Цо хIарпалъухъ анцIго кири кьолеб Аллагьасул Калам сунда бащалъулеб. Хирияб Къуръаналда абураб, МухIаммадил уммат жиндалъун хира гьабураб бищун хирияб калам, лъикIалдалъун амру гьабиги квешалдаса нахъе чIвайги - гьебги мацIалъ гьабулеб гIибадат буго. Гьедин, мегIергIадаб кири щолеб гIибадат гьабун бажарулеб, инсан жужахIалдаса тархъулеб гьеб лага, эркенго ва гъапуллъиялда тун, гьелдего тIаде, Аллагьасде  дандеги вахъун чIахIиял мунагьал гьаруни гьеб мацIалъ, унго, гьесда Алллагьасул  кIал гьикъи бихьиларищ? Гьеб нигIмат Аллагьас  нахъе босичIого телищ ва тIаде балагьал риччачIогоги толищ? Бусурманчиясда жиндиего кьурал нигIматал лъачIони ва гьеб нигIматаздалъун жеги гIасилъиги гьабулеб бугони, Аллагьас  тIаде балагьал риччай хIакъаб жо буго ва тIаде риччалел балагьазул бищун кIудиялги ккола гьев Аллагьасдаса  гъапул гьави, гьесие гIибадаталъе квербакъичIого тей, гьесул мацIалъ хадубги мунагьалда тIад мунагь гьаби. Гьеб мацIалдалъун тIаде рачIунел балагьазул къадар бичIчIарав Абубакар-асхIабас, кIалдиб чIинхал кколел рукIун руго, мунагь ккезе гурин абун. Кинав Абубакарха гьев, Аллагьас  Къуръаналда веццарав, Аварагасул  вакьад, тIубараб уммуталъул иманалдасаги жиндир иман бергьарав. Гьесгицин кIалдиб чIинхал лъуни, хутIаразул бицинего ккеларо. Аварагасул  хIадисалда буго: МацIалъ гьарулел мунагьал рикIкIун бажариларо. Цо гъибат босани, гьебги гIеларищ, инсан гьалаг гьавиялъе сабаб. Амма жакъа мацIалъги гьеб мунагь гьабула, соцсетазда килщазги гьеб хъван гьабула, телефоназ цоцазухъ ахIунги гьабула, гьебгощинаб мунагь зодобе бахунеб буго умматалдасан, цинги нилъ балагьун чIун рукIуна кидалдай гIазу-цIад балебин, Аллагьасул  рахIматал рещтIинародаян абун. Аллагьас  кантIизареги нилъ битIараб нухде. Аллагьас I нилъер рухI бахъулеб мехалда, ахирисеб калам Аллагь  разияб ккаги.