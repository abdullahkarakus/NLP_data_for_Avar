            Гьеб тунка-гIуси байбихьана 75-гIан соналъ цебе. Цоязе гьеб рагъ лъугьана ракьазе гIоло, цогидазе – эркенлъиялъе гIоло. Амма кинаб рахъ босаниги, гъурулел руго ракълилал гIадамал, руччаби ва лъимал. Аза-азар чи мина-къайи тун рахъине кколел руго къватIире. Палестинаялда гьанже бугеб лъугьа-бахъин цебе букIаралда релълъуна. РакIалде щвезабе 1099 соналда букIараб хъанчилазулгун ккараб рагъ. 1187 соналда СалахIудиница гьел ракьал эркен гьаруна.             Гьелдаса хадубги гIемераб лъим чваххана ралъдалъе ва гьеб ракьалда кидаго букIана хIалуцин. Гьеб мухъалда жалго бусурбабазда гьоркьобги букIинчIого цолъи. Жакъа бусурбабазул улкабаз сверун ккун бугеб Палестинаялъул къуват гIолеб гьечIо жидерго халкъ цолъизабизе. Щайгурелъул, гьеб бикь-бикьун букIун батIи-батIиял къокъабазде. Дин, мацI ва ВатIанцояллъун ругониги, гьел бусурбабазда кинго кIолеб гьечIо цоцалъ рекъон рукIине. Гьединлъидал цIакъ кIвар буго битIей чIезабизе, загIипаб букIаниги, ракълиде хьулгун, зулмуялде данде цолъараб гьаракьалъ нилъерго разилъи гьечIолъи загьир гьабизе.             Жакъа нилъее бегьуларо питнаялде гъорлъе лъугьине. Квешлъи бокьараз рекъараб хабарги бицун, лъикIаллъунги хIан, нилъ гъоркье рехизе рес буго. Дораса-гьаниса рагIулел руго митингазде, рецIел босизе, «жигьадалде» рахъине кколин абулезул ахIи. Амма гьелдаго цадахъ ахIи балез хIисабго гьабулеб гьечIо жидер рагIабазда нахърилълъаразул ккезе бугеб къисматалъул. Аллагьас питнабаздаса цIунаги ва рази гьареги алжаналъул ахаздалъун Палестинаялда шагьидлъарал.    