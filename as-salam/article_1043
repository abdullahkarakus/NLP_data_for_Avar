Гьениб гIахьаллъи гьабуна Гъизилюрт шагьаралъул имам МухIаммадгIариф Сиражудиновас, Дагъистаналда «Ас-салам» тIибитIизабиялъул отделалъул вакил МухIаммаднур Ибрагьимхановас, шагьаралда казият тIибитIизабиялъул отделалъул вакил ГIабдуллагь Дадаевас, шагьаралъул авал-мажгитазул имамзабаз ва шагьаралда «Ас-салам» казият тIибитIизабизе кумек гьабулел волонтераз. Имам МухIаммадгIариф Сиражудиновас бицана данделъиялъул аслияб мурад диналъул вацал цоцада рихьи ва гьоркьоб рокьи цIикIкIинаби букIиналъул хIакъалъулъ.  «Исламалъе гIоло гьабулеб хIалтIуе гIурхъи букIунаро. Жакъа Аллагьас ﷻ дагIват гьабиялъе нилъее рес кьуралъухъ щукру гьабизе ккола. Муридзабазги цIакъ кIвар кьезе ккараб жо хатму-салават. Бокьилаан щивас хатму-салаваталде унаго рокъор ругел вацал ва гьудул-гьалмагъазаби цадахъ рачине», - ян абуна М. Сиражудиновас. МухIаммаднур Ибрагьимхановас бицана, исламалъул хIалтIи цо чияс гьабулеб жо букIунарин. Щивав чиги дагIваталъул нухда вукIине кколин. Киналго цадахъ хIалтIани, хIалтIиги цебе тIолин абун.  Данделъилъул ахиралда М. Ибрагьимхановас волонтеразе баркала загьир гьабуна ва цIакъго лъикI хIалтIаразе шапакъаталгун сайгъаталги кьуна.