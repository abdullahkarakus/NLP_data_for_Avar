  Щивав чиясдехун букIине ккола ракIбацIцIалъиги ритIухълъиги. ГIадамазда гьоркьоб ритIухълъи бугебгIан мехалъ гьезда гьоркьоб цоцаздехун божилъиги букIана, цоцаздасан гIелмуги босула, цинги даран-базаралъулъги цоцада мугъчIвай гьабула. Амма гIадамазда гьоркьоб гьереси тIибитIидал цоцаздехун бугеб божилъи лъугIула, дагIба ва питна цIикIкIуна. Чанго соналъ цебе, мажгиталъул имамлъун вукIарав чи Лондоналде гочуна. Автобусалда рекIун унаго, рекIадухъ гIарац кьедал, тIадбуссун кьолелъул гьесие водителас 20 пенсалъ (Англиялъул гIарац) цIикIкIун кьола. Имамасда ракIалде ккола гьеб гIарац жиндир гурин ва нахъбуссун кьуни лъикI букIинин абун. Хадубги напсалъ ракIалде ккезабула гьеб цIакъго мукъсанаб жо бугин ва гьеб нахъбуссинабичIониги лъицаниги ургъел гьабизе батиларин. Гьединлъидал Аллагьасул ﷻ сайгъат хIисабалда гьеб гIарац диего телинги ракIалде ккола. Гьав рещтIине кколеб бакIалда автобус лъалхъидал, имамас дагьалъ лъалхъизеги лъалхъун, гьеб 20 пенс шоферасухъе нахъбуссинабула ва абула: «Гьаб гIарац дихъе цIикIкIун кьун буго. ГIайиб гьабуге, гIарац нахъе босе», - ян. ГIарацги нахъе босун, гьимизеги гьимун, шоферас абула: «Гьаб районалъул цIияв имам гурищ мун? Цо чанго моцI буго дир нужер мажгиталде какал разе вачIине бокьун. Гьаб гIарацин абуни дица ургъунго кьун букIана цIикIкIун, дур хIал бихьизелъун», - ян. Имам гIажаиблъун хутIула. Автобусалдаса рещтIиндал, бохдуздаса рухI лъугIун тIуртIудизе лъугьана ва цебе батараб хIободаги ваччун, пашманго абула: «Я, дир Аллагь ﷻ, 20 пенсалъухъ ислам бичизехъин букIана дица», - ян. ГIакълу бугев чиясе вагIзалъун гьаб лъугьа-бахъин гIезе ккола. Нилъеда лъазе ккола нилъер гIамал-хасияталдалъун чанги чи битIарав нухде вачIине рес букIин. Гьединлъидал нилъ, ай бусурбаби рукIине ккола капуразе мисаллъун. Кидаго ритIухъаллъунги ракIбацIцIадаллъунги рукIине цIакъ жигар бахъизе ккола. Нилъер рукIа-рахъиналъухъ балагьун цогIаги чияс ислам босани, гьеб гьечIищ унго-унгояб талихI? Гьаб дунялги, гьелда жаниб бугебщинаб жоялдасаги лъикIаб гьечIищ цо капурав чи исламалде вачIин. Амма кIочене бегьуларо нилъер квешаб гIамалалъухъги балагьун исламалдехун занну, ай балагьи цонигиясул квешлъани гьелъул нилъееги кIудияб мунагь букIин.      