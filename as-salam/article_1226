Гьеб букIине рес буго эбелалъ, ай дуца кьолеб тамахаб тарбия сабаблъунги. Амма кIочене бегьуларо гьев жеги гьитIинав чи вукIинги. Нилъеца кьолеб тарбиялдасаги нилъер мисалалъ цIикIкIун асар гьабула лъималазе. Васасе тарбия кьезе эмен гьечIолъиялъ буго гьединаб тамахаб гIамал гьесул. Бихьинчи кинав вукIине кколевали бихьизабулев чи кколелъулха эмен. Амма эмен гьечIони, мисал босизе бесдал эмен вукIуна, ялъуни кIудияв эмен, имгIал, кIудияв вас ва цогидал гIагарал чагIи. Васасе тарбия кьезе бихьинчи тухумалда ватичIони, бищун лъикIаб букIина аварагасул ﷺ ва гьесул асхIабзабазул гIумруялъул гьесие бицани.  ГьитIинаб къоялдаса нахъего ругьун гьаве дурго хIалтIабазул ва гIиси-бикъинал захIмалъабазул бицун гьев ургъизе тIамизе ва ракI батулеб калам гьабизе. Руччабаздехун бихьинчи кинав вукIине кколевали бице. Жавабчилъиялъухъ ва ритIухълъиялъухъ гьесие данде щиб бугониги лъикIаб жо гьабе.  Гьеб кIиябго тIабигIат ккола бихьинчиясулъ бищун кIвар бугеблъун. Рокъоса-гIебеде захIматаб гуреб, бихьиназул хIалтIи малъе ва кумек гьабуралъухъ баркала кьезеги кIочонге. Кинаб бугони спорталде машгъул гьаве. Гьениб къаркъала щулалъи ва васалгун журан вукIиналъ, ракI къвакIизабула. Бищун цебе лъазе ккела гьединаб гIамал щивав инсанасулъ рижи букIин. Гьединлъидал эбел-эмен ругезулги вас хIинкъаравлъун лъугьине рес буго. Кинабго бараб буго кьолеб тарбиялда ва мисал бихьизабиялда. Кидаго гуро бажарулеб умумузда васал къвакIараб гIамалалъул лъугьинаризе. КигIан бокьаниги цо-цо мехалда гьелъул гIаксалдаги ккун батула. Сверухълъиялда хIинкъи букIунин абун кидаго лъимер хIинкъизабулеб бугони, гIемерисеб мехалда гьединаб лъимер загIипаб лъугьуна.  Гьебги букIуна цохIо жинцаго лъимер хьихьулей чIужугIаданалъул. Гьединалъ аскIоса кьуризе толаро лъимер, ретIел бихъун батани ягъула лъимаде. Кьерилаз вухизе рес бугин абун лъимер хIинкъизабулеб бугони, гьединаб лъимер бахIарчилъияблъун лъугьин щакаб жо буго. ТIоцебесеб иргаялда, эбелалъ васасда жиндирго хIинкъи бихьизабичIого, бичIчIизабизе ккола гьесда аскIой парахалъиялда ва цIуниялда гъоркь гьей йикIин.  Гьединго бичIчIизе ккола, лъималазулъ букIунеб хIинкъи гьезие гIадатияб жо букIин. ХIинкъанинги абун лъимералда гIайибчIван тIубаларо. Гьесда бичIчIизабизе ккола хIинкъи киназулго рекIелъ букIунеблъи, амма хIинкъидал цо бакIалдаса лъутарал цIукIаби кколеллъи. БахIарзалги хIинкъулеллъи, амма гьел лъутулареблъи. Лъималазда бичIчIизабизе ккола гьел нилъер мугъчIвалел хIубал кколеллъи. Гьезухъа ккараб гъалатIги «гIочIода чIвазе» лъикIаб гьечIо.