«Къуръаналъул сордо» абураб цIаралда гъоркь Хасавюрт районалъул Сивухъ росулъ тIобитIана тарбиягун рухIияб лъай кьеялъул мажлис. Данделъаразе магIнаяб вагIза-насихIат гьабуна ДРялъул муфтиясул заместитель АхIмад МухIаммадовас. Гьес бицана нахъасан кIалъаялдаса, мацI гьабиялдаса, гъибат-бугьтаналдаса цIунун рукIине ккеялъул. ВагIза гьабуна Къуръаналдаса аятазда, аварагасул ﷺ хIадисазда мугъчIвайги гьабун. Гьединго мажлисалда кIалъана Хасавюрт районалъул имамзабазул советалъул председатель МухIаммад Дибирдадаев, гIалим ГIали-хIажи СайгидхIусенов ва Къуръан рекIехъе лъазабиялъул центразул нухмалъулев Шамил МухIаммадов.