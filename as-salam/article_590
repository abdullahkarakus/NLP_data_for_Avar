  Гьереси бицин ккола мунапикълъиялъул гIаламат. Гьелъ инсан вачуна квешлъиялде. ГIадамаз халцин гьабулареб, гIиси-бикъинаб жо бицунцин гьереси бицине бегьуларо. Калам берцинлъиялъе гIологи махсара-хочI гьабулагоги гIенеккаразе кеп букIинелъун гьереси бицине бегьуларо. ГIабдуллагь ибн МасгIудидасан бицана: «Махсара хIисабалда ва унго-унголъун гьереси бицине бегьуларо. Лъимадуе рагIи кьун хадуб гьеб хвезабунги данде кколаро», - ян. (Бухари) Гьединго ГIабдуллагь ибн МасгIудидасан бицана: «Гьерсица мунагьалде рачуна ва мунагьалъ жужахIалъул цIаялде рачуна. ГIемер гьереси бицунев чиясул цIар Аллагьасда ﷻ аскIоб гьерсихъан абун хъвала», - ян. (Бухари, Муслим) Муъминчи гьереси бицуневлъун вукIине рес гьечIо. Гьерсица инсан диналдаса рикIкIад гьавула ва дунял-ахираталда талихIкъиналде вачуна. Сафван ибн Сулайманидасан бицана, аварагасда ﷺ цIеханилан: «Бусурбанчи хIинкъаравлъун вукIунищ?» - абун. ВукIунин жаваб гьабуна аварагас ﷺ. Хадубги гьесда ﷺ цIехана: «Бусурбанчи къарумавлъун вукIунищ?» - абун. ВукIунин жаваб гьабуна аварагас ﷺ. Хадубги аварагасда ﷺ цIехана: «Гьерсихъанлъун вукIунищ бусурбанчи?» - ян. Киданиги вукIунарин жаваб гьабуна Хирияс ﷺ». (Байгьакъи) ГIабдуллагь ибн Динарица бицана: «Цо къоялъ ГIумар ибн ХатIабгун Маккаялде унаго, нухда гIиявехь дандчIвана. Гьесул хIалбихьизе бокьун ГIумар-асхIабас абуна: «Цо кьегIер биче нижее», - ян. ГIиявехьас абуна: «Хважаинасда щиб дица абилеб?» - илан. ГIумар-асхIабас абуна: «Хъурмица анин абеха», - ян. ГIиявехьас гьикъана: «ТIадегIанав Аллагьасда ﷻ щибха дица абилеб?» - илан. Гьеб жаваб рагIидал ГIумар-асхIаб гIодана. Гьелдаса хадуб ГIумар-асхIабас гьев гIиявехь хважаинасухъа вичунги восун, лагълъиялдаса тархъана».      