Тадбир байбихьана байрамалъулаб чай гьекъеялдасан. «ДГИялда гIадатлъун лъугьун буго рузман къоялъ ВУЗалъул коллектив ва студентал цадахъ гIодор чIолел ва чайги гьекъолаго гьаризе ругел ишазул, ракIалда ругел планазул ва цIи-цIиял идеябазул бицунеб», - ян абуна ректорасул кумекчIужу Хадижа МухIаммадовалъ. Студентазул байрамалде гьез хIадурун букIана творческияб программаги. Тадбир рагьарав ДГИялъул ректор НухIкъади БахIмудкъадиевас бицана студентлъиялъулаб гIумру бугин бищунго ракIалда чIолеблъун. «Аслияб кIвар кьезе ккола гьеб заман пайдаяб куцалда тIобитIиялде, лъай тIалаб гьабиялде. Гьеб мехалда нужер рахъине руго унго-унгоял махщелчагIи», - ян абуна ректорас. Хадуб тIоритIана батIи-батIиял къецал. Гьоркьо-гьоркьор нашидал ахIана ГIабдурахIман ХIажиевас ва «Ансар» къукъаялъ. Тадбиралъул ахиралда ректор НухIкъади БахIмудкъадиевас, цIалулъ ва гIелмиябгун жамгIияб хIалтIулъ лъикIал хIасилал рихьизаруразе кьуна грамотабиги.