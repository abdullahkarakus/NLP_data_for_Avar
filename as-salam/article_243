Дунялалъухъ гIащикълъун ГIумру тIамулеб буго. ГIизраил щвеларилан Шагьватазда нахъ руго.   Нахъа бухъизе бугеб Къваридаб хоб кIочон тун. Тира-сверун, саяхъго Сонал тIамулел руго.   Сверухълъи бихьулареб БецIаб гвандиниб жаниб, Лъезе бугеб къаркъала, Къойил мунагь гьабулеб.   Мункаргун Накирасул Суалал рукIин лъалев, ЛъикIаб гьечIеб гIамалгун ГIумру тIамулев вуго.   ТIеренаб СиратI буго Бахине дуца кколеб. Кинго ургъел гьечIого Кеп-гIоркьалда мун вуго.   ГIаданиб нах гьалулеб ГIарасат цебе буго. Гьелъул пикру гьечIого ГIадамал какулел руго.   МахIшаралъул къо буго ХIинкъи жиндир кIудияб. Къадирас цере ахIун ХIисаб нилъер гьабулеб.   Гьениб лъала нилъеда Кинабгоги хIакъикъат. Къойил гьаб дунялалда Гьарурал мунагьал.   Гьанже гIодун гьардеялъ, Гьабиларо кумек. Кумекалъе батулеб ГIамал батичIони.   Гьарурал мунагьазухъ Гьадияс тамихIалъе, ХIадурун батила БухIи кутакаб жужахI.   КантIе, диналъул агьлу, Ахират - даимаб рукъ. Руссине руго гьенир Нилъ киналго цо къоялъ.   Цадахъ гьенибе боцIи, ЦIар, хъулухъ босуларо. Босула гьаб ракьалда Гьабураб нилъер гIамал.   ГIарасалда роххизе, Хвасарлъи гьениб щвезе, Щивас хIаракат бахъе, ЛъикIаб гIамал цIикIкIине.   ЦIикIкIани лъикIал рахъал, РахIманасул рахIмуялъ, Алжаналде ритIилин РекIелъ хьуллъун рукIина.   КIудияб ГIаршалъул Хан, Халкъалъул Мун БетIергьан. БитIараб нухккун ине Кумек гьабе нижее.    