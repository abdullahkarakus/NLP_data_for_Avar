  Заманалъул къимат    Гьединлъидал гьабизе жо гьечIого хутIараб, ай эркенаб заман гIемерлъараб мехалда инсан хIинкъизе ккола. Гьединав чи релълъинавизеги бегьула цIакъго кутакаб хехлъиялда, гьебгиха жаниб водительги гьечIого, цин цояб рахъалде, цинги цогидаб рахъалде балагьун унеб машинаялда. Гьелъул ахирин абуни талихIкъараб ккезе букIин хIакъабги буго. Гьелъин инсан цIодорго вукIине кколев гьабизе жоги гьечIого хутIидал, абухъего, гIомо борлъиялде ккараб мехалда. Гьадингоги къокъаб гIумру бикъулеб жолъун ккола эркенаб заман, цо щиб бугониги гьабизе кIвахIаллъи. КIвахIаллъиялъ хIинц гьабула гIакълу. ГIакълу хIинцлъидал инсанасда кIочон тола хIалтIизе кколеблъи гуребги, ургъизе ва пикру гьабизе кколеблъиги. Гьединлъидал, чIваге гIадада заман, вахъа тIаде, гьабе гIибадат, цIале Къуръан, баче зикру, гьабе рукъалъе хIажатаб. Метералде тIамун тоге щибго. Метер къо я бачIина, я бачIинаро. БачIаниги, метерниги гьабизе кколеб щай жакъаго гьабун тIаса бихьизабулареб? РахIат-хIалхьицин гьабизе ккола черхалъеги рухIалъеги пайда букIунедухъ, дуегоги аскIор ругезеги хайир щоледухъ. Гьедин гьабулеб бугони, талихIалъ дуда къвал бала. Дурго гIумруялъулъ тоге эркенаб заманалъе бакI. Эркенаб заманин абуни ккола къваригIел гьечIел пикраби гьари, ургъелал тIаде цIай, мунагьазул гьир баччизе лъугьин. Эркенаб заманцин пайдаялъе хIалтIизабулеб бугони, гьел жалаздаса, ай мунагьал гьариялдаса мун хвасарлъула, талихI аскIобго батула, ай гьелда хадуб, хьиталги хвезарун, хIатIазе гIакъубаги кьун, махIабиги унтизарун рикIкIа-рикIкIадеги хьвадизе кколаро. Гамида рекIун унев чиясда ракIалде ккола жив цого бакIалда чIун вугин. Гамайин абуни цебехун унеб букIунелъул, жиндирго нух лъугIидал, щвезе кколеб бакIалде гьеб щола. Гьелдаго релълъун буго инсанасул гIумруги, заман лъугIидал рагIалде щолеб. Гьеб рагIалги буго хвел. Гьединлъидал, гIакълу бугев чияс заман гIадада биччаларо. Гьеб битIун хIалтIизабизе лъарав мурадалдеги щола, щибго ургъел гьечIого биччан таравин абуни, кIудияб нигIматалдаса махIрумлъула ва нахъа пашманлъула. Дунялалда гьабураб ахираталъе нахърател бугелъул, гьаниб гIадада заман биччай талихIкъей буго. Гьединлъидал, бусурбанчиясе рекъараб гьечIо гIадада заман инабизе, гьелъ инсан диналъулъги дунялалъулъги нахъе ккезавула. Абугьурайратидасан бицараб аварагасул хIадисалда буго: «Цониги чи холаро пашманлъун гурони», - ян. Гьедин аварагас абидал, асхIабзабаз цIеханила: «Я, Аллагьасул расул, щай гьев пашманлъулев?» - абун. Аварагас абуна: «ЛъикIлъи гьабулев вукIун ватани, жеги цIикIкIун гьабичIолъиялдаса. Квешлъи гьабулевлъун вукIун ватани, гьеб течIолъиялдаса», - ян. ХIасанул Басриясги абун буго: «Гьаб дунял буго лъабго къоялдаса гIуцIараб жо: тIоцебесеб, ай сонисеб къо - гьабураб гIамалгун цадахъ жиб араб. КIиабилеб, ай метерисеб къо - жиб бачIинебищ яги бачIинарищали лъалареб. Лъабабилеб, ай жакъасеб къо - жиб бугеб, гьединлъидал гьелъулъ гьабе кIвараб куцалда лъикIаб гIамал», - ян.    