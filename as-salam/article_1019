Аллагьасул  яги Аварагасул цIар, Къуръан-хIадис, шаргIияб гIелму тIад хъвараб жо хIажатханаялде босиларо. Рагьараб (ай, къед яги гьоркьоб сутрат гьечIеб) бакIалда хIажат тIубалаго Къилбаялдехун я гьумер, я мугъ буссинабиларо, бакъудехун яги моцIалдехунги вуссинаро, гIадамазда вихьулареб, гьаракь рагIулареб бакIалда тIубала хIажатги.  ХIажат тIубалаго гаргадиларо, кIалалъ Аллагь рехселаро, Къуръан цIалиларо, ракIалъ рехсезе, Къуръан цIализе бегьула, чинхъани, ракIалъ «АлхIамдулиллагь» абила. Гьорода данде кIущиларо, къвакIараб бакIалдеги кIущиларо, тIираби щвечIого рукIине. ТIагьарат квегIаб квералъ гьабила, хIажат тIубараб бакIалда тIагьаратги гьабиларо, тIираби щолел ругони. ТIираби щолел гьечIони, гьабизе бегьула. ГIадамал хьвадулеб нухда, годекIабахъ, пихъил гъотIода гъоркьги хIажат тIубаларо. КартIиниб яги ракьул кьватIелалде, чIараб лъелъе, чвахулеб дагьаб лъелъеги хIажат тIубаларо, кваранаб кверги гIавраталда хъваларо, гIавраталдеги балагьиларо. КIущалдаса рацIцIалъи тIалаб гьабила, вахъун чIунги кIущиларо, гъизалдеги балагьиларо. Цин къвакIараб жоялъ (кагъат, гамачI) тIагьарат гьабун хадуб лъеца гьабизеги суннатаб буго. Цоялъ гьабун толеб бугони, лъеца гьабун тела.  ТIагьаратги квегIаб квералъ гьабила, квараналъ гьабиларо рес бугев чияс.  Лъеца тIагьарат гьабулаго цин цебесеб, хадуб нахъисеб гIаврат чурила. ТIагьарат гьабун хадуб бацIцIадаб бакIалдаги чIун: «Аллагьумма тIагьир къалби мина ннифакъи ва хIассин фаржи минал фавахIиши», - ян абила.  