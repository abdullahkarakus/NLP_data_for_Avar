ДРялъул хIукуматалъ ва меценатаз кумек гьабизе буго ГIиса аварагасул цIаралда балеб бугеб рухIияб центр бан бахъинабиялъе. Масала, дагьал церегIан къоязда гьенире щвана сенатор Сулейман Керимовги, ДРялъул бетIер Сергей Меликовги ва ДРялъул муфти, шайих АхIмад-афанди ГIабдулаевги. Гьез балагьана хIалтIи унеб бугеб куцалъухъ ва дандрана цо-цо суалал.  Гьединго, рухIияб централда Сулейман Керимов дандчIвана хIажизабигунги, ай Украиналда унеб бугеб хасаб операциялда къадаралде щваразул гIагарлъигун.  РухIияб центр бан бахъинабизе ракIалда буго 2025 соналдехун. Гьениб бугеб бищун кIудияб объектги ккола МухIаммад ﷺ аварагасул цIаралда балеб бугеб мажгит. Гьеб бан лъугIидал, гьениб жаниб 20 азаргоялдасаги цIикIкIун чиясул рес букIине буго жамагIат гьабун какал разе.  