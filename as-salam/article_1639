Диналъ нилъ ахIула лъикIлъи тIибитIизабизе, вацлъигун гьудуллъи щула гьабизе, цогиязул хIал баччи гIадал гIамалал кквезе. Гьелъие сабаблъун ругезул цояб ккола БетIергьан Аллагьасгун  хирияв аварагас  нилъ ахIулеб садакъахайрат гьаби. «Нижеца ризкъилъун кьуралдаса нужеца напакъаде жо кье…», - ян буго Къуръаналда (суратул «Мунафикъун», 10 аят). ХIадисалда буго квер сахаватлъи бугин, жиндир аслу Алжаналъуб бугеб гъветI, гьелъул гIаркьалабийин абуни - дунялалде даларал. Гьелде квер бегьун, гьелда хурхарав чи вугони, гьев гIаркьелалъ Алжаналъуве цIала. Гьелдаго релълъун буго бахиллъиги, гьебги буго жиндир аслу жужахIалъуб бугеб гъветI, гIаркьалабиги дунялалде далараб. Гьелде квер бегьун щив вугони, гьеб гIаркьелалъ гьев вачуна жужахIалдеян.  Садакъадул бициндал, бачIинахъего нилъер ракIалде рехула боцIи-мал кьеялдалъун унтараб суал. БоцIи-мал кьей гуребги гIемераб буго садакъаялъул даражаялда жиб бугеб гIамал-хасият. Тирмизияс бицараб хIадисалда буго: «Бусурбанчиясдехун гьумер витIун кIалъай дур садакъа ккола, лъикIалде гьесизари ва гьукъаралдаса кантIизари дуе садакъа буго, нухда мекъи ккарав витIизави садакъа буго, лъикI бихьуларесе кумек гьаби дуе садакъа буго, нухдаса гамачI, заз-хъарахъ, ракьа гIадаб нахъе рехи дуе садакъа буго, гьединго, дур цIарагIалда жаниб бугеб лъим бикьун диналъул вацасулалъубе тIейги дуе садакъа буго», - ян. Жеги гIемерал гIамалал руго жал гьарулаго аварагасги   гьарулел рукIани абун, нилъеца гьаруни кири хIасуллъулел. ЛъикIаб гIамал гьабизе квербакъи, хIажатал тIурай, унтидал ваккизе ин, хварасул жаназа тIобитIи гIадабги ккола садакъа, БетIергьан  разилъиялъул мурадалда жиб гьабулеб. Жабир асхIабасдасан бицараб хIадисалда гьадин бугинги абулеб буго: «ШаригIаталъ бегьизабураб щибаб гIамал гьабиги садакъа буго», - ян (Муслим). МУХIАММАДГIАРИФ КЪУРБАНОВ
«АС-САЛАМАЛЪУЛ» МУХБИР