Гьединлъидал, загьираб рацIцIалъиялде кIвар кьей гуребги, рухIияб рахъги квешал хасиятаздаса бацIцIад гьабизе ккола. Квешал хасиятазде гьоркьоре унел гIамалалги руго хиянат гьаби, къотIи тIубазабунгутIи. Гьеб буго исламалда какараб гIамал, мунапикъасул хасиятинги жинда абулеб. Гьелъул хIакъалъулъ хIадисалда абун буго:  Цогидаб хIадисалда буго гьеб ахир заманалъул гIаламатаздаса цо гIаламат бугин абунги. ШаригIаталъ гьукъарабги буго, бусурбанав яги капурав ватаниги, чиясе хиянат гьабизе, гьев гуккизе. Исламалъул байбихьудаго, кигIан зарал-зиян маккаялъулаз бусурбабазе гьабулеб букIаниги аварагас   жинда нахърилъарал толел рукIинчIо хиянат, рекIкI, гукки, къотIи тIубазабунгутIизе. ХIузайфатул Яманияс бицун буго: «Бадруялъул гъазават бугеб заманалда бусурбабазда цадахъ гьениб гIахьаллъи гьабизе дие рес ккечIо. Абу-ХIусайламгун ниж Маккаялдаса Мадинаялде сапаралъ рахъунелъул, нижее мушрикуназ нух ккуна. Гьез нижеда абуна: «МухIаммадихъе унелищ ругел?» - ан. Нижеца абуна: «Гуро, Мадинаялде унел руго», - ян. Цинги гьез нижедаса, Аллагьасул   цIаралдалъун гьедизарун къотIи босана, Мадинаялде ун гурони, МухIаммадгун   цадахъ жидеда данде рагъизе рахъинарин абун. Аварагасухъе   щведал ва ккараб жо гьесда бициндал, Аллагьасул   расулас   абуна: «Нуж Мадинаялде а, нилъеца гьабураб къотIи тIубазе ккола, Аллагьасда   гьаре мушрикуназда данде кумек», - ан (Муслим). Цогидаб хIадисалда буго къиямасеб къоялъ щивав хиянатчиясухъ букIине бугин хассаб байрахъ, гIадамазда гьев щив чи вукIаравали ватIа вахъизе лъалеб. Аллагьас   цIунаги щивав чи гьеб нахъегIанаб гIамалалдаса.  Амин!