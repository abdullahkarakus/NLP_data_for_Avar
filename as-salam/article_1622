ШаргIалда дугIа ккола ракI-ракIалъ Аллагьасда гьари, жиндир гIажизлъиги, загIиплъиги, абадияб хIажалъиги бичIчIун, Аллагьасул гIурхъи гьечIеб рахIмуялде хьулги лъун ва кумек тIалаб гьаби. Унтун ва цо балагь-къварилъи тIаде бачIиндал цIакъго лъикI бичIчIула жиндирго гIажизлъиги, загIиплъиги, дугIаги гьабула лагъас ракIракIалъ Аллагьасул кумекалде хьулги лъун. Нилъеда лъала, унти ккола Аллагьасул салам: кIудияб хIалбихьи жинда жаниб бугеб, гьелъ мун кантIизавула гьаб дунял тIасаги унеб, лъугIизеги лъугIулеб, пайда гьечIеб ургъалил рукъ букIиналде.  Жив Аллагьасдаги божулев, таваккалги Аллагьасде гурони лъоларев чияс абуни, гьеб унти рахIматлъун рикIкIуна мунагь чуриялъе жиб бугеб, ай унти кьурас сахги гьавилин хьулги букIуна. Аллагьасда божуларел жагьилал гIадамазул таваккалги хьулги букIунеб буго тохтурзабазде, дарабазде ва гьединго гьанжесел технологиязде. Жагьилав чиясул гIакълу хIалтIулеб гьечIо чиясул сах-саламалъиги, унтиги, дарабиги, тохтурзабиги Жиндир рахIмуялдалъун ва цIобалдалъун рижарав гIицIав Аллагь вукIиналде. Гьединлъидал, бусурбабаз дарабиги гьарула, тохтурзабаздасанги сахлъи тIалаб гьабула Аллагьас сабаблъун ккеялде хьулги лъун. Бусурбанчиясда бичIчIула Аллагьасул къадруялдалъун гурони сахлъизе рес гьечIеблъи, гьединлъидал кумекги гIицIго Аллагьасдасан гурони тIалаб гьабуларо. Аллагьас Къуръаналда рехсолеб буго ракI-ракIалъ (ихласалда) дугIа гьабиялда хурхараб аят (магIна):  Жив сах-саламатго ва ургъалаби гьечIого вугев мехалъги Аллагь кIочене бегьуларо, Аллагьасе кидаго шукруялда рукIине, гьабгощинаб нигIмат кьун Аллагьас нилъ хьихьун рукIин лъазе ккола. Цоги кIвар кьезе кколеб жо, сахлъиялъе дугIа гьаби гуребги, пишаялдалъун сахлъи тIалаб гьабиги кIочене бегьуларо. Сахаб гIумру гьабизе ккола, тохтурас бихьизабурабги гьабун.  Кинабниги жо Аллагьас дунялалда сабабазда хурхинабун бугеб гIадин, нилъецаги хIалтIизаризе ккола сабабал, тохтурзабазухъеги ине ккола, дарабиги гьаризе ккола, сахлъи тIалаб гьабизеги нилъеда тIадаб борч буго. «Newsweek» журналалда бахъун букIана «Аллагьасда божи - бищун лъикIаб дару» абураб бетIералда гъоркь макъала. Гьелда хъван букIана чара гьечIого динияв чиясул сахлъиялъе бугеб пайдаялъул. Гьанжесеб гIелмуялъ чIезабун буго, диниял гIадамал жагьилазде дандеккун, цIакъ дагьаб къадаралъ унтулелги ва хехго сахлъулелги рукIин. Америкаялда ва Англиялда гьабуна гьадинаб хIалбихьи: тохтурзабаз халккун букIана диниял унтаразда хадуб, гьезул гIага-божарал абуни, чIечIого гьезие дугIа гьабулел рукIана. Гьезда бихьана кин гьел захIматго унтарал, хехаб куцалъ рукIалиде рачIунел рукIаралали ва гьединго бичIчIана Аллагьасда божиялъ ва дугIа гьабиялъ чиясул сахлъиялъе кьолеб бугеб пайда. Къуръаналда Аллагьас рехсон руго аятал кинал дугIабаздалъун цересел аварагзабаз гьарулеб букIарабали нилъеда лъазе букIине. «Аварагзаби» абураб сураталда буго гьадинаб магIнаялъул аят:  Гьебго сураталда, ункъоялда анкьабилеб аяталда, буго Юнус аварагас ччугIил чохьонив вугев мехалъ гьабураб дугIаги (магIна):  МУХТАРАХIМАД МУХIАММАДОВ