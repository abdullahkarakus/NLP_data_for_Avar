  Рамазан моцIалъ гьабуралъе ахир лъолеб гIамаллъунин абуни ккола паризаяб закагIат-сахI бахъи. ТIадегIанав Аллагьас ﷻ хирияб Къуръаналда абун буго (магIна): «Нужеца какги бай, паризаяб закагIат-сахIги кье. Нужерго напсазелъун гьабун тараб лъикIаб гIамал нужеда Аллагьасда ﷻ аскIоб батила…», - ян (суратул «Бакъара», 110 аят). Ибну ГIумаридасан бицараб хIадисалда буго: «Аллагьасул расулас ﷺ кIалбиччаялъул закагIат парзлъун гьабуна бусурбабазул хIуразда, лагъазда, гIисиназда, чIахIиязда. Ва амруги гьабуна, гIидалъул какде гIадамал рахъиналде гьеб тIубазабеян», - абун.  КIалбиччаялъул сахI бахъизе тIадаб гьечIо эбелалъул ургьиб бугеб лъимералдаса. СахI бахъиялъул хIакъалъулъ аварагас ﷺ абун буго: «Рамазаналъул кIал зобалдаги ракьалдаги гьоркьоб бан хутIун букIуна, кIалбиччаялъул сахI бахъизегIан», - абун (Макъдиси, ибну Шагьин). ВакигI ибну ЖарахIидасан бицун буго: «Рамазан моцIалъе кIалбиччаялъул сахI, какие сагьвиллъиялъул сужда гIадаб жо буго. Сагьвиллъиялъул суждаялъ какил мукъсанлъи бацIцIунеб гIадин, сахI бахъиялъги кIалалъулъ ккараб мукъсанлъи бацIцIуна», - ян («ал-МажмугI»). Аварагас ﷺ абухъе, кIалбиччаялъул сахI бахъи ккола кIалккураб заманалда лъугьараб къваригIел гьечIеб хабаралдаса рацIцIалъи. Гьелъ бацIцIуна бусурбанчиясдаса лъугьараб гIиси-бикъинаб мунагь. Жеги гьелъулъ буго мискин-пакъиразе тIагIам кьейги, Аллагьас ﷻ кьурал нигIматазе шукру гьабиги.    