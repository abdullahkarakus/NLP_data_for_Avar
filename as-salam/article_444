  Гьединго ибну Мубаракас абуна: «Аллагьасе бокьун букIарабани Алжан дунялалде бачIинабулаан аварагасухъе. Гьев аралъуве ине. Кинниги ТIадегIанав Аллагьасе ﷻ бокьичIо гьеб ракьалде, аваргасухъе битIизе. Щайин абуни, нилъеца Алжан бихьичIого иман лъезе букIине», - ян. Авараг ﷺ ва гьесул уммат Алжаналъуре лъугьиндал гьеб цIакъ бохула ва гьезие гIатIилъула. Гьелъул рохел букIунила бицине хIалкIолареблъун. Имам Факигьаниясдасан имам Сахавияс бицана: «Аварагасе ﷺ салават Аллагьас ﷻ хас гьабун кьуна, цогидал аварагзабазе кьечIого. Къуръаналда ва цогидал бакIазда бихьичIо цогидал аварагзабазе гьеб кьунин абураб магIна», - ян. ТIадегIанав Аллагьас ﷻ Къуръаналда Жинцаго рехсана ва амру гьабуна гьесде ﷺ салават цIалеян. Хадуб малаикзабазги салават цIалана. Гьелъ гьесул макъам тIадегIан гьабула цогидал аварагзабаздаса. Имам Сахавияс абуна гIалимзаби тIад рекъанин, ай ижмагI бугин гьеб аяталъ гьесул къадру-къимат тIадегIан гьабунин цогидал аварагзабаздасанилан абураб каламалда. Аварагасул ﷺ макъам кутакалда кIудияб буго. Гьесда нахърилълъине ва вокьизе тавпикъги кьеги нилъее.  