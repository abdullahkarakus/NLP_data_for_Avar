  Гьересияб нугIлъи гьабиги ккола, хIакъаб лъалеб бугониги, диваналда гьереси бицун мекъав ритIухъ гьави ва битIарасул хIакъ хвезаби. Гьересияб нугIлъи гьаби чIахIиял мунагьаздасан рикIкIуна. ТIадегIанав Аллагьас ﷻ Къуръаналда абун буго (магIна): «НугIлъи гьабизе тIаде босарав чияс гьебги бахчуге ва ахIидал нугIлъи гьабизеги а. НугIлъи бахчарав, ракIалъ мунагь гьабулев чи вуго», - ян. (Суратул «Бакъарат» 283 аят) Гьеб мунагьалъул гIасилъиялъул бицун Абубакар-асхIабасги абуна: «Бичасул Расулас ﷺ лъабцIул абуна: «Мунагьазул бищун кIудияб бицинищ нужее?» - ян. ЛъабцIул гьеб такрарги гьабун, Аварагас ﷺ абуна: «Хъанчие лагълъи гьаби (ширк), эбел-инсуе зарал гьаби ва гьересияб нугIлъи гьаби», - ян. Гьеб абулаго Авараг ﷺ цо жоялда ваччун вукIана, цинги гьев гIодовчIана ва гьел рагIаби такрар гьарулев вукIана нижеда ракIалде ккезегIан «гьес абичIебанищ», - абун». (Бухари)      