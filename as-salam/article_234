           ГIемерал соназ школазда хIалтIарав учитель ккола Шамил районалъул КъахIиб росулъа МухIаммаднаби ГIабдулаев. Сентябрь моцIалъул ахирал къояз ДРялъул лъай кьеялъул ва гIелмуялъул министрасул буюрухъалда рекъон, МухIаммаднабие кьуна «ДРялъул бищун лъикIав учитель» абураб цIар. Дагьал церегIан къоязда ниж щвана МухIаммаднабихъе ва гьесулгун гьабуна гьитIинабго гара-чIвари.         - МухIаммаднаби, физикагун химия гIадал предметаз щиб бакI кколеб инсанасул гIумруялъулъ? - Гьездаса къваригIунеб, пайда цIикIкIараб, лъачIого гIолареб предмет щиб бугеб нилъер гIумруялда. Физика лъаларев чиясухъа гIемераб жого гьабун бажаруларо. Мисалалъе босе ток. Гьаб заманалда щивасул рокъор руго гIемерал алатал, гьел киналго хурхарал руго физикаялда. Гьел алатал хIинкъи гьечIолъиялда хIалтIизаризе ккани, бихьинчиясегун чIужугIаданалъе къваригIуна физикагун химия. Бищун дагьаб гьаб канлъи кьолеб чирахъ, гьебгицин баки ва свинаби хурхараб буго физикаялда. Бицунеб рагIана, шагьаразда, бухIараб чирахъ хисизецин гIарацги кьун чи вачунев вугила. Гьеб жо гьечIищ физика лъангутIи?!   - ГIемераб хиса-баси гьабуна. БитIун абуни, гьелда хурхун дагьаб захIмалъиги кколеб буго цIалдохъабазе.   - 2005 соналъ щун букIана дие Дагъистаналъул мустахIикъав учитель абураб цIар. Гьеб цIар щвезе ккани, гIемераб хIалтIи гьабизе ккола. Къогоялдасаги цIикIун пункт букIана хIадур гьабизе кколеб комисиялъ бихьизабураб. Рихьизарурал пунктазда рекъон хIалтIи гьабун битIун букIана гьенибе. Гьез халги гьабун кьола къимат. Гьедин гьабураб хIалтIул хIасил ккола исана щварабги.         - Гьаб заманалдани лъимал куцай абураб жо цIакъго нахъе ккун буго. Унго-унгояб тарбия, адаб лъималазе щолаан цебе заманалда. Школалда учитель вихьидал, цIалдохъан рикIкIадасан ун гурони данде вачIунароан, нухда цIикIкIарав чи данде ккедал хантIан гьесул къваригIел тIубазе гIамал гьабулаан. Гьанжейин абуни керен цвизегIан данде рачIуна, цIикIкIарасе нух биччазе ккелин пикру гьабуларо, бицунеб хабарги букIуна аскIов вугесухъ халго гьабичIого бицунеб. Рокъоб эбел-инсуца малъарабги босулеб гьечIони, школалде вачIиндал гьениб бата-батарабги гьабулеб бугони, цIалул кIварги гьабулеб гьечIони, гIураб къоялъ гьединасул цебетIей букIунаро, жамгIияталда гьоркьоб гьединасул къиматги букIунаро. Гьединлъидал тарбия кьей букIине ккола бищун цебесеб кьерда. Эбел-инсудаги бичIчIизе ккола, школалдегун мажгит-мадрасаялде ритIулел ругин абун течIого лъималазе рокъобги тарбия гьабизе кколеблъи. Гьаб заманалда лъимал хвезарулел руго телефоназгун интернеталъ. Гьединлъидал дица абила, лъимал гьел жалазде регIизе тезеги бегьуларин.   - «Ас-салам» дица хъвалеб буго гьеб къватIибе бачIине байбихьаралдаса нахъе. Дица гьеб тIарадаса ахаде щвезегIан цIалула. ЧIахIиязегун гIисиназе чарагьечIого хIажатаб материалги батула гьениб. Дида ккола, цоги жоялъул абичIониги, гьаб казияталда бугелдаса босунгIаги эбел-инсуца лъималазда лъикIаб-квешаб малъулеб бугони, гьелъул лъикIаб хIасил ккезе бугин абун. Щайин абуни, гьениб буго МухIаммад аварагасул ﷺ насихIатал, имамзабазул вагIза-насихIат, щивасе чарагьечIого хIажатабщинаб. Гьединаб казиятлъун батана дида «Ас-салам».  