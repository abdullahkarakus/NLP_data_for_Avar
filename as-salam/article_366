Аварагасул ﷺ наслуялъул чи ХIабиб ХIусен Ас-Саккъаф ва кутакалда берцинго Къуръан цIалиялъул рахъалъ машгьурав Ремзи Эр гьоболлъухъ рачIун рукIана Дагъистаналъул муфти, шайих АхIмад-афандихъе. Дагъистаналда бараб лъабго къоялда жаниб гьалбал щвана батIи-батIиял шагьараздегун районазде ва муфтиясухъе гьоболлъухъе ин букIана гьезул аслияб мурадги. «Дун Дагъистаналде щун вукIана ункъо соналъ цевеги. Гьаб нухалда жеги берцинлъун ва цебетIун буго мугIрузулаб улка», - ян бицана ХIабиб ХIусен Ас-Саккъафица. Шайих АхIмад-афандица гьалбадерилгун букIараб накъиталда бицана тIолабго дунялалда ахIвал-хIал хIалуцараб гьаб заманалда жидеца исламалъул берцинлъиялда сверухъ цолъизарулин киналго, тIоритIулин халкъазе пайдаял тадбирал, исламиял мажлисал.    