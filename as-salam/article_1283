Школа лъугIун хадуб институталде цIализе лъугьиндалги гьенир ругел хIалтIухъабазул бербалагьиялда гъоркь вукIуна. Гьелдалъун абизе бокьараб жо буго киве кканиги инсанасе къваригIунин учитель абун. Учитель гьечIони цебетIей букIунаро. РухIанияб рахъ бацIцIад гьабиялъулъги, ай хIасад, гIужбу, рияъ, ракIхъублъи ва гьелда релълъарал рекIел унтабаздаса инсан вацIцIалъиялъеги гьев хIажалъула рухIанияв тохтурасде. Унтидал тохтурасухъе рекерулелго гIадин, цере рехсарал унтаби сах гьариялъеги, гьелдасаги цIакъ, векеризе мустахIикъав вуго инсан шайихасухъе. Нилъеда бихьула, авлахъалда жиндие хъулухъ гьабичIеб гъветIалъул пихъги ва хъулухъ гьабураб ахикь бижаралъул пихъги. Авлахъалда бижараб гъотIол пихъалда релълъуна, шайихги гьечIого, живго цIакъав лъугьун камиллъизе яхI бахъулев. Гьаб аяталъулъ ТIадегIанав Аллагьас   нилъ ахIулел руго диналъулъ ритIухъал гIадамалгун цадахъ рукIиналде. Жакъа къоялъ гьелги ккола Аллагьасул вализаби, шайихзаби, гIалимзаби. Аварагас  абуна: «ГIалимзаби аварагзабазул ирсилал руго», - ян. (Абу Давуд, Тирмизи) Аварагасул  заманалда асхIабзабаз хIаракат бахъулаан кидаго авараггун  цадахъ рукIине.  Авараггун  цадахъ рукIиналъ гьезулъ дин щулалъулаан, рухIанияб рахъ къуватлъулан ва Аллагьасул  рахъалъан нигIматги чвахулаан. Жакъа, авараг  нилъеда гьоркьовги гьечIеб мехалъ, хIаракат бахъизе ккола гьесул   ирсилазда цадахъ рукIине. Гьелги ккола унго-унгоял гIалимал, гIелмуялда гIамалги рекъарал, хIакъикъиял шайихзаби, тIарикъаталъул муршидал. Гьезул баракат камун нилъ хутIугеги. Амин! ЖАБИР МАЖИДОВ