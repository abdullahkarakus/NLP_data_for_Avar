МагIарулазул «Ас-салам» газета къойидаса къойиде лъикIлъулеб букIиналъги гъира базабулеб буго гIадамазул, гьеб цIализеги гьелдаса пайда босизеги. Гъуниб районалъул КIуяда росдал ГIурала мажгиталда гъорлъе унел кулабазда гIумру гьабун ругел гIадамазда гьоркьоб цIикIкIана цIияб соналъе газеталъе подписка.  Кинабниги гьанжеялде гьеб хъван буго кIикъоялда анцIгоялде гIагарун чияс, тIадеги гIемер руго газета хъвазе бокьаралги. Хасго гьелъие цебехъанлъи бихьизабуна ГIурала росдал гьоркьохъеб школалъул мугIалимзабазул ва техникиял хIалтIухъабазул тIолабго коллективалъ. ИншаАллагь, гьезул щивав чиясул рокъобе бачIине буго «Ас-салам» цIияб соналъ. Аллагь разилъаги нилъедаса лъикIал ишал гьаризе, тавбуялде руссине ва Исламияб диналъе бажаранщинаб квербакъизе!