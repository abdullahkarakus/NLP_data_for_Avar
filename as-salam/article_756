  Аллагьас ﷻ Къуръаналда амру гьабуна аварагасде ﷺ салават битIеян. Гьеб битIулев чиясе ТIадегIанав Аллагьасул ﷻ разилъи ва рахIмат щола. Гьесул ццим бахъиналдаса цIунула ва ГIаршалъул рагIдукьги чIезе щола. Салаваталъ къиямасеб къоялъ чиясул лъикIаб рахъалъул цIадираби цIикIкIинарула, ХIавзалде ине щола. Салаваталъ боцIи-малалда баракат лъезабула ва гьеб цIикIкIинабула. Гьеб гIибадат ккола ва ТIадегIанав Аллагьасе ﷻ бищун бокьулеб гIамалаздасанги буго.  Лъица бугониги аварагасде ﷺ салават цIалулебгIан заманалда жаниб, малаикзабаз гьесдасанги салават цIалула, ай сах-саламалъи гьарула. Пакъирлъи-мискинлъи инабула. Салават цIалулев чи Аллагьасдаги ﷻ аварагасдаги ﷺ аскIове гIагарлъула. Гьеб нурлъун чIола хабалъ, махIашаралдагун сиратIалда. Салаваталъ нилъер нифакъги бацIцIад гьабула. Авараг ﷺ макьилъ вихьула гIемер гьеб цIалулесда.  Фасий абурав гIалимчияс «ШархIу Далаил» тIехьалда хъван буго: «Аллагьасде ﷻ гIагарлъизе бокьарав чиясе бищун кIвар бугеб жолъун ккола салават цIали», - ян. Салават цIалулесе анцIго даража ва анцIго лъикIлъи хъвала, анцIго квешлъи бацIцIуна. Ургъел ккарасе салаваталъ гIей гьабула. Хвелалде цебе салават цIалулесда рохел бицуна дуе алжан бугин абун. Салават сабаблъун ккола къиямасеб къоялъул ургъел нахъе босиялъе. Салаваталъул жеги гIемерал хиралъаби руго ва гьелда тIадчIей гьабурасе гIемераб хайир-пайдаги щвела. Аварагасул ﷺ шафагIат камун нилъ хутIугеги.     