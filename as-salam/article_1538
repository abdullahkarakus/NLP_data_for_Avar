Жинда Аллагь  разилъаяв ГIумар-асхIабас абун буго: «Щив чи вугониги Аллагьасукьа  хIинкъулев, гIагарлъиги хурхинабулев, Аллагьас  гьесул гIумру цIикIкIинабула ва гьединго боцIи-малги цIикIкIинабула, агьлу-хъизамалъе вокьизеги вокьула», - ян.  КагIбул АхIбарица абун буго: «Муса аварагасе ралъад хъвалхьарав АллагьасхIаги Тавраталда хъван буго: нуж Аллагьасукьа  хIинкъа, эбел-инсуе лъикIлъи гьабе, гIагарлъи хурхинабе, нужер гIумру халалъила, бигьалъи бачIина, захIмалъи тIаса борхила», - ян.  ХIасанул Басрияс абун буго: «ГIадамазда гIелму лъараб мехалда, гIелмуялда гIамалги гьабичIого, рокьиги мацIалдалъун бугеб мехалда, гIагарлъиялда гьоркьоб рикьалаби ругеб мехалда, Аллагьас  гьезие нагIанаги кьола, гьединго Аллагьас гьел беццаллъунги гьарула», - ян.  Абу Лайс Самаркъандияс абун буго: «ГIагарлъиялда аскIов чи вугеб мехалда, гьесда тIадаб буго гьезулгун хурхен гьабизе, сайгъатал гьарун, зиярат гьабун. БоцIиялдалъун хIалкIвечIони хурхен гьабизе, зиярат гьабила, хIалтIи-пишаялъулъ кумек гьабила», - ян.  ГIагарлъи хурхинабиялъулъ буго анцIго лъикIлъи. Аварагасул  асхIаб Анас бин Маликица бицун буго: «Лъабго чи вуго къиямасеб къоялъ гIаршалъул рагIдукь вукIунев. ТIоцебесев, гIагарлъи хурхинабурав чи. КIиабилев, рос хварай чIужугIадан, ай жинца гьесул ятимзаби гIезарурай.  Лъабабилев, ятимзаби, мискинзаби кваназавулев чи. Гьединго щуго жо буго инсанас тIадчIей гьабуни, мугIрул гIадин гьесул лъикIлъаби цIикIкIунел. Гьеб буго садакъаялда тIадчIей гьаби, гьединго гIагарлъи хурхинабурав чи ва Аллагьасул нухда гъазаваталда тIадчIей гьабурав. Гьединго даимго какичуриялда вукIунев чи, жинца лъел исрапги гьабуларев ва эбел-инсул мутIигIлъиялда гъоркь даимго чIарав чи. Хирияв аварагасухъе  вачIун вуго цо чи ва гьикъун буго: «Я Бичасул расул, Аллагьасда аскIоб бищун хирияб гIамал щиб кколеб?» - абун. Аварагас  абун буго: «Аллагьасда иман лъей буго», - ян. Гьес жеги гьикъула: «Хадуб бищун хирияб гIамал щиб кколеб?» - ян. Аварагас  жаваб гьабула: «ГIагарлъи хурхинаби», - ян. Хадусеб хирияб гIамал щиб кколебин цIехедал, аварагас  абула: «ЛъикIалдалъун амру гьаби, квешалдаса нахъчIвай», - абун. Бищун рихараб гIамал щиб кколебин гьикъидал, аварагас  жаваб гьабула: «Аллагьасде ширк гьаби буго», - ян. Хадусеб бищунго рихараб гIамал щиб кколебин цIехедал, аварагас  жаваб гьабула: Аллагьас  бичIи кьеги щивасе! ГIАБДУРАШИД ГIАБДУЛМУСЛИМОВ
