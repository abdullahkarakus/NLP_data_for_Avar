Жакъа гIажаиблъизе бачIуна цо-цо гIадамазда, масала Турциялда гIумру гьабизе рачIаян жидеца абулезда. Гьел кутакал чагIийищ кколел, щивав чиясул хIакъ тIаде босулел? Гьениве гочаразул гIумру хвани, щиб гьабизе бугеб? Гьединлъидал насихIат гьабиги гьединал гIадамазул хIакъ тIаде босиги бигьаяб жо гуро. РагIи абизе ккола цIакъго ургъун. «Я Адамил лъимер! Сапаралъ вахъани, дуе Дица ризкъиги бижизабила», - ян. Цо-цо сапаралъе рахъинчIогоги тIураларо. Цо нухалъ пуланав чиясда цIехола талихI щиб жойилан? Гьес абула: «Аллагьас  ﷻ кьураб жоялда гIей гьабун чIей, гьебги ватIаналда вукIаго», - ян. Гьединго бицуна Искандер абурав ханас жиндирго меседил алатал Рималде росеян васият гьабунин, ай ватIаналде рокьи букIиналъ. Сапаралъ вахъиналда жаниб пайда бугинги абула, ай черх багъаризабулеб букIиналъ. Цого бакIалда вагъаричIого чIеялъулъ зарал букIуна. Аллагьас ﷻ цIунаги нилъер ватIан киналниги балагьаздаса.
 ШАМИЛ МУХIАММАДОВ