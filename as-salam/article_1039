ШаригIаталъул гIелма-базул доктор Рамазанов МухIамадгIарипица бицана республикаялда ригьнал риххулел рукIиналъул хIакъалъулъ. Гьелъие гIиллалъун гьес рехсана рос-лъадул гIагарлъи гъорлъе лъугьинги, гьитIинаб къоялдаса битIараб тарбия щолеб гьечIеблъиги, хасго ретIунебги кунебги хIалалаб букIунгутIи. Гьес кIвар буссинабуна рос-лъадуда гьоркьоб ккараб гIисинаб дагIба-рагIи тIаса лъугьун тезе ккеялде, дагIба-рагIи ккедал гIедегIичIого, цин имамасухъе ун дандбазеги ккеялъул.  ТIарикъаталъул бицун кIалъана шаригIаталъул гIелмабазул доктор Ацаев ГIабдула-хIажи. ТIарикъат гьабизе кколила Аллагь разилъиялъе гIоло, гьев тIаде балагьун вугев гIадинилан абуна гьес. Бусурбабазул бугила чанго тайпа. Жал бусурбанал ругилан абулел, амма паризаял рукнабигицин тIубаларел, парзалъул рукнаби тIуралел, амма цоял какулел, бугьтанал лъолел, бикъа-хъами бугел. Хвараб мехалъ гьезул гьабураб лъикIаб гIамал рагIи рехаразги, бикъа-хъамуразги гьезухъа жидеего босун, гьел чIорого хутIулила. Гьелдеги кIвар буссинабун ва гIалимзабазги устарзабазги малъаралдаса кьуризе бегьуларила бусурманчи. ЦIакъ пайдаяб кIалъай гьабуна шаригIаталъул гIелмабазул доктор МухIамадхIажи МухIамадовас. Гьес кIвар буссинабуна нилъехъе рачIунел туристал гIемерлъиялда бан, гьезулгун берцинаб гьоркьоблъи гьабизе, гьезда дагъистаниязул гьобол хиралъи бихьизабизе ва аслияб жо, бусурбанчиясе хасиятал киналго лъикIал гIамалал рихьизаризе ккеялде. Гьелдалъун гьезда бичIчIизе рес бугила ислам кинаб дин бугебали ва жакъа къабул гьабичIониги, метерисеб къоялъгIаги гьезул ракI цIазе бугила исламалде. Гьединго бегьила щибаб росдал тарих, лъикIал гIадатал гьезда рихьизаризе яги гьелъул бицунел хъвай-хъвагIаял росулъе рачIунелъуб чIвазе. КIалъазе вахъарав районалъул бетIер М. ХIасановас гIалимзабазе баркалаги кьун абуна, гьадинаб мажлис хIажат букIанин, гьаз бицаралда районцоялги нахърилъине ккелин. Ахиралда киналго гIахьалчагIазе бикьана къадекванил нигIматал жанир ругел къучIбиги.