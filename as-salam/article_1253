Багьавдиница къасд гьабуна гlагараб инсул росулъе вачIине, минаги бичун босун. ТlадегIанав Аллагьас ракIги гьесизабун, жамагIатгун как базе мажгиталде вачIине лъугьана Багьавдин. Гьенив мажгиталда будунлъун хӀалтIулев вукIарав ГьитIинав ГIабдулагьилгун лъикIаб гьоркьоблъиги ккун, Багьавдиница мухIканго как базе лъазабуна. Гьелдаго цадахъ ругьунлъана какде гӀадамал ахIизеги къамат гьабизеги. Будун-дибир гьечlеб мехалъ гьес жамагIаталъе имамлъи гьабун какги балеб букIана. Лъабкъого соналде вахарав чияс сардилъ мадрасаялде цIализеги хьвадун берцинго Къуръан цӀализе лъазабуна.  Будунги гьечIого мажгит хутIун букIараб мехалъ, гьес тlаде босана будунлъи гьабизе ва гьабуна кӀигоялдаса цIикIкIун соналъ Аллагьасе гӀоло киридахъ. Гьебги гьабуна ракIбацIадго, мухьги босичIого. Къуръан цIализе лъазабиялда гьес гlей гьабичIо. Къаси-къаси мадрасалде хьвадун, 63 сонил гӀумруялде вахарав чияс, исламияб гIелму лъазабулеб буго. Исламияб жамгIияб хIалтIулъги гьев камурав бак букIунаро. Кутакалда хIаракат бахъула Багьавдиница «Ас-салам» ва «Нурул ислам» казиятал хъвазаризе ва гьел тIиритIизаризе. ЖамгIияб хӀалтIул лъикIал хӀасилаз мустахIикълъана муфтияталъул шапакъатазе. Гьес 9-10 «Ас-салам» хъвала жиндирго гIарацги кьун, гIадамаздаги бихьичIого мажгиталъул жанахIалъуб лъола казият бачIунарезе цIализе, балъгояб садакъа кьолеб хIисабалда. Багьавдиница кIиго нухалъ хӀеж-гIумраги борхана. КIиабилеб хӀежалде унаго цадахъ паризаяб хlеж гьабизе хъизан ПатIиматги ячана. НАСРУЛА АБАКАРОВ, ЦIИЯБ ЧIИКIАБ РОСУ