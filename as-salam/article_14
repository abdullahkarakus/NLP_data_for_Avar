  ГIемер рагIула гIадамаз цоцазе баракат гьарулеб. Нилъеда чанги халлъула гIемераб боцIи-мал бугесги абулеб, кибе араб лъачIого лъугIун батулин ва чанги мискин вихьула бугелда гIейги гьабун Аллагьасе ﷻ щукру гьабулев. ТIадегIанав Аллагьас ﷻ баракат лъуни, дагьаб ризкъиги кIудияблъун лъугьуна ва Гьес баракат бахъани, гIемераб ризкъиги, кибе арабали лъачIого, тIагIун батула. ТIадегIанав Аллагьас ﷻ ва хирияв Аварагас ﷺ нилъеда малъана цо-цо сабабал ризкъиялда баракат лъолел. Къуръаналда буго (магIна): «Нужеца щукру гьабуни Дица ﷻ нужее жеги цIикIкIун кьела», - ян (суратул «Ибрагьим», аят 7). Нилъер умумуз гIадада гуро абулеб букIараб, щукру гьабичIеб нигIмат Аллагьас нахъе босун унин ва гьелъул гIаксалда, щукру гьабидал Аллагьас ﷻ гьеб даим гьабулин абун. Абу Дардаидасан бицараб хIадисалда буго: «Рогьел баккидал Аллагьас ﷻ кIиго малаик витIула. «Ле, гIадамал, нужер Аллагьасде ﷻ нуж гIедегIе. Баракат лъураб дагьаб нигIмат лъикIаб буго жиндилъ баракат гьечIеб гIемералдаса», - ян ахIулеб гьаракь гьел малаикзабазда рагIидал, гьез гьарула: «Я Аллагь ﷻ, садакъа кьолесе ризкъи цIикIкIинабе ва къарумасул боцIи-мал хвезабе», - ян. (Байгьакъи) ХIадисазда бачIана садакъа кьеялъ ризкъи дагь гьабуларинги. ГIадамазул къваригIелги тIубалев, гьездаса ургъелги босулесе ТIадегIанасги ﷻ гьабула кумек. Жеги ризкъиялда баракат лъолел сабабаздасан ккола Аллагьасда ﷻ таваккал гьаби. Аварагас ﷺ абуна: «БукIине кколеб хIалалъ Аллагьасде ﷻ таваккал нужеца гьабулеб букIарабани, радал чIобогоб чехьгун роржун ун, нахъе гIорцIун рачIунел хIанчIазегIан кинниги нужееги ризкъи кьезе букIана», - ян. Ибн Ражабин абурав гIалимчияс абуна: «Гьаб цебе рехсараб хIадис ккола Аллагьасде ﷻ таваккал гьабиялъулъ бищун аслияб. Аллагьасде ﷻ бугеб таваккалалда бан букIуна инсанасе щолеб ризкъиялъул къадар ва гьеб щунгутIи. Къуръаналда буго (магIна): «Аллагьасул гIазабалдаса хIинкъун хьвадулев чиясе амру бигьа гьабула ва кинабго къварилъи, пашманлъи тIаса инабулеб нухги бихьизабула. РакIалдаго гьечIеб рахъалъан Аллагьас ﷻ гьесие хIалалаб ризкъиги кьола», - ян (сурату «ТIалакъ», 2-3 аятал). ЧIахIиял чагIаз абула: «Аллагьасда ﷻ мугъчIвай гьабидал, киса бачIарабали лъачIого, щибго гIакъуба-захIмалъи бихьичIого тIаде ризкъи бачIуна», - ян.  