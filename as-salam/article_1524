КIал кквеялъул хIикмат буго инсанас жиндир лагълъи, мутIигIлъи Аллагьасе загьир гьаби. Гьединго камилаб кIал кквеялъ инсанасул кидаго ракI борчIизабула, гьесул ракIалда Аллагь чIезавула. Щай абуни, инсанасда ракъиялъул, къечалъул асар лъарабго, жинца гьеб кинабго Аллагьасе гIоло бокьун тун букIин ракIалде щола, Аллагьасул балагьиялда, Гьесул бетIергьанлъиялда гъоркь живго вукIин ракIалде щвезабула.  Гьединго кIал кколеб рамазан ккола баракатаб моцI, къад кIал ккун, къаси таравихIал ран, Къуръан цIалун, садакъа кьун, сардилъ тIаде рахъун гIибадаталдалъунги тIагIатаздалъунги цIезабизе кколеб моцI. Гьеб кинабго рахъалъ гIемерисел бусурбабазул чIаголъи лъугьуна рамазан тIаде щвараб мехалъ. Гьединго инсанасул чехь бакъун бугони, гьесул гIибадаталъе черх чIаголъула.  Кидаго гIорцIун вукIунев чиясул ракI согIаб, биццатаб букIуна, гьелъ инсан гIорхъи бахарал жал гьаризе тIамула. КIал кквеялъ абуни инсанасул напс куцала, ракI бацIцIад гьабула. Кидаго гIорцIун вугев чиясда мискин-пакъирзабазул ракъи щиб жояли лъаларо.  КIалги ккун жинцаго ракъиялъул кьогIлъи чIамараб мехалъ, ракъаразда бугеб хIалги лъан гьезие кумек гьабизе, гьезда гурхIел гьабизе ракI гьесула кIал ккурав чиясул. КIал кквеялъ кIудияб квербакъи гьабула инсанасе мунагьаздаса лугбал, квешлъиялдаса черх цIунизе, гьелъ гьесие гIибадаталъул кавабиги рагьула. ТIадегIанав Аллагьас абулеб буго Адамил лъималазул кинабго гIамал гьесие бугин кIал кквей хутIун, гьеб Дир бугин, Дица гьелъие кириги кьезе бугин лъикIаб жазаги гьабизе бугин. КIал ккурав чиясе кIиго рохелги буго, кIал биччалеб гIужалъги, алжаналда Аллагьгун дандчIвараб мехалъги. КIал ккурав чиясул кIалдиса бачIунеб махI мискалдасаги гьуинаб буго ТIадегIанав Аллагьасда аскIоб.  КIал ккурал гIадамал жанире лъугьунеб хасаб каву буго алжаналъул, гьениса жанире лъугьарал гIадамазда Аллагь вихьула. Цогидал гIамалазул кири Аллагьас анцIгоялдаса анкьнусгоялде щвезегIан цIикIкIинабула кIал кквей хутIун, кIал кквеялъул кириялъул абуни гIорхъи букIунаро. КIал кквей муъминчиясул жужахIалда цебе чIолеб маххул къолден ккола.  КIал кквеялъ инсанасул черх сахлъизабула, кIал кквей лъикIлъабазде рагьулеб каву буго. КIал кквеялъ къиямасеб къоялъ гьеб ккурав чиясе шафагIат гьабула. КIал ккурав чиясул дугIа къабуллъула, гьес гьарурал лъикIал гIамалазул кири гьесие цIикIкIун хъвала, гьелъул гIемерал хиралъаби рицун руго хIадисазда. ШАМИЛ МУХIАММАДОВ