Рамалияс «Нигьаятул МухIтажалда» хъвалеб буго: «Шаввал моцIалъ анлъго кIал кквезе суннатаб буго, кьучIаб хIадисалда аварагасги абуна: «Рамазан моцIалъ кIал ккун хадуб шаввал моцIалъ анлъго кIал ккурасе сахаб гIумруялъ кIал ккурабгIанасеб кири букIуна», - ян.
 Шабрамаллисияс цебе бицаралъул баян гьабун абуна: «Гьелъул магIна ккола, сахаб гIумруялъ кIалал ккурабгIан кири гьесие щолин щибаб санайил рамазан моцIалъ киналго кIалалги ккун ва хадуб анлъго шаввалалъул кIалги ккунани. Амма гьединаб кири щоларо чанго соналъ, масала, тIатIала гьедин шаввалалъул анлъго кIалги ккун ва хадуб чанго соналъ кквечIого тарасе. Рамазан моцIалъ ва шаввалалъул анлъго къоялъ гьес кIал ккун батани, тIубараб соналъ кIал ккурабгIанасеб кири гьесие щола. Амма рамазан моцIалъ киналго кIалал ккун, шаввал моцIалъул кIалал кквечIого тани, гьесие анцIго моцIалъ кIал ккурабгIанасеб кири щола», - ян. Рамалияс хъвалеб буго: «Шаввал моцIалъул гьел кIалал цоцада хадур кквечIого, моцIрол болжалалда жаниб ккун рахъинаруни, суннат тIубаравлъун гьев вукIуна. Амма гIидалъул къоялдаса хадуб гьел кIалал кквей хирияб буго», - ян. Шаввал моцIалъ анлъго кIал кквеялъул хIикмат, Аллагьас  ﷻ тIадлъурал цогидал суннатал гIибадатазул хIикматазул мисалалда буго. Ратибат-каказ паризаял каказулъ ккарал гъалатIал рацIцIунелго гIадин, шаввал моцIалъ анлъго кIал кквеялъ тIубараб рамазан моцIалъул кIалазулъ ккарал гъалатIалги рацIцIуна.  Аллагьасда ﷻ  лъикI лъала. ЖАБИР МАЖИДОВ