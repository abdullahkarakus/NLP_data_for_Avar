Гьес панаяб дунял тун аралдаса нахъе гьаб заманалде щвезегIан гьоркьоса къотIичIого рачIунел рукIана СагIид-афанди веццун, гьесие кIудияб къимат кьун, зигара бан гIуцIарал назмабигун макъалаби. Гьайгьай щивав авторас гьесие кьолеб къимат букIана жиндирго лъай ва махщел щвараб бакIалъул даражаялдасан. Масала, гIалимасда гьев кIудияв гIалимлъун, гIакъиласда гIакъиллъун, тIарикъаталъул макъамалде вахарасда жиндир хIалалда рекъон, шагIирасда шагIирлъун, муридасда устарлъун вихьун.  Амма бищунго кIудияб гьесул букIараб кIодолъиги хаслъиги буго тIарикъаталъул хIакъикъияв муршидлъун, жиндир бухьен меседил силсилаялда хурхаравлъун вукIин. Гьединал гIадамазда хIурмат гьабун нилъеца абула «КIудияв» абун, татараз - «Ишан» абун, Юждагъалъулаз - «Пир» абун. Гьединав чиясул макъам баян гьабулеб, «Щив чи кколев, КIудияв» абураб назму живго СагIид-афандияс гIуцIарабги буго:  СагIид-афанди ккана Советияб улкаги биххун, диналъе ихтияралги щун, Дагъистаналда батIи-батIиял рикьалаби раккараб, хIатта хIукуматалда данде рахъине кколин абулел питначагIи цIикIкIараб заманалда хIалтIизе. Щибго гьереси букIинаро, СагIид-афандияс Дагъистан цIунанин рагъ-кьалалдаса ва питнабаздасаян абуни. Гьеб заман букIана халкъ жагьилгоги бугеб, диналдехун гьезул гъираги цIикIкIараб, гьезие цIакъго лъикIаб гьабулебилан питнаялъул гвандинире халкъ питначагIаз цIалеб мех. Гьениб хIажатаб букIана хIакъаб рагIиги, бахIарчилъиги, гъваридаб гIелмуги. Гьеб кинабго данделъана ЧIикIаса СагIид-афандиясулъ.  Гьелдаго цадахъ СагIид-афандиясде циндаго тIаде ккана тIолабго Дагъистаналъулго муридзаби тIоритIи. ХIисаб гьабе, щибаб къоялъ цо чиясухъе щунусгоялдаса бахъараб кIиазариде щвезегIан гIадамал тIаде рачIунел ва гьезул хъулухъ тIубазе кколеб бугони, кигIанасеб чорхол къуват къварагIунебали. Гьеб кинабго захIмат баччана муршидас. Цониги къоялъ цониги чи нахъги чIвачIо.  Гьединаб хIинкъараб, ай гIалимзаби чIвалеб, жидеде данде кинаб бугониги рагIи абулев чи толареб заманалда хIакъаб рагIи абиги, гьеб тIибитIизабиги рехун течIо ургьиб рухI бугебгIан мехалда. «Суал-жаваб» абураб цохIо тIехьалда жаниб буго гьесул тIубараб Дагъистан хвасар гьабураб гIелму. Нилъго гIемер цIакъал гIадамал гьечIолъиги ракIалде щвезабилин цо. Шамил имам веццун свакаларо нилъ. Амма нилъерго дагъистанияз гурищ гьев вичарав? Гьелго дагъистаниязул бо гурищ гьесул муридзабазде данде рагъизе рахъарал?  Гьесдаса хадуб заман. Инкъилабалъул мехалда Дагъистаналдаса гIалимзаби тIагIинариялъе нилъго гурищ ккарал сабаблъун. 80-ялдаса тIаде гIумру арав, кIудияв муршид ХIасан-афанди кквезе цогидаб бакIалдасайищ гIадамал рачIун рукIарал? Гуро, гьелги нилъергоял руго.  РачIа СагIид-афандиясул заманалде. Гьесие къор гъезе дова-гьаниса чийищ вачIарав? Гьебги дагъистанияз гурищ гьабураб? 75 соналде гIумру бахарав, ригьалде вахарав херав чиясе къор гъезе чIужугIадан ритIаралги гьелго дагъистаниял гурищ? РукIун ругищ нилъ чIухIизе бегьулел гIадамаллъун? Бадиса би баккизегIан гIодизе, тавбу гьабун Аллагьасде гьардолел рукIине рекъарал гIадамал руго нилъ.  Жакъа нилъеца Шамил имамасулги, ХIасан-хIилмилги, СагIид-афандиясулги ва цогидалги исламалъе гIоло рухI кьурал гIалимзабазул къимат гьабулеб батани, гьел рокьулел ратани, гьезул нух тIаса бищизе ва гьеб кквезе ккеларищ? ГьабсагIат ругел устарзабазул амру тIубазабизе ккеларищ? Имамзабазул ва гIалимзабазул малъи босизе рекъараб гьечIищ? Щибха нилъеца гьабизе кколеб? Исламалъул нух щулаго кквезе, тIарикъаталъул вирдал камилго тIуразаризе, хIалалаб магIишат гьабун хIарамалдаса рикIкIалъизе, мажгиталде жамагIаталде хьвадизе, цоцалъ гьуинго рукIун, лъикIал, реццарал тIабигIатазда черх ругьун гьабизе ккола.  Гьеб букIана СагIид-афандиясулги гьесда цере рукIарал имамзабазулги, муршидзабазулги, гIалимзабазулги нух.  Аллагьас кумек гьабеги Аллагь разияб нух кквезе. Амин.