ШаргIалъ тIад гьабураб как-кIал гIадал парзазда хадуб хIалалаб боцIи-мал тIалаб гьаби бусурбанчиясда тIадаб буго. Бусурбанчияс хIалалаб боцIи тIалаб гьабизе ккола, амма гьеб налъи цогидал парзазда, ай исламалъул щуябго рукнабазда бащалъуларо. Гьеб налъи тIубазе ккола къойил чарагьечIого гьелде хIажатас, масала, хъизан-агьлу хьихьизелъун ва гьелда релълъараб.  Амма рес бугел чагIазе ризкъи тIалаб гьаби тIадаблъун букIунаро. ТIадегIанав Аллагьас боцIи-мал бижун буго инсанасул хIажат тIубан хутIараб заман Аллагьасе  гIибадаталъе биччазелъун букIине. Кваназе ва гьекъезе гьечIони, гIибадаталъе рухI букIунарелъул. Гьединлъидал абизе бегьула инсанас хIалалаб ризкъи тIалаб гьабиялъул аслиябго мурад Аллагьасе  гIибадат гьаби бугин. Дур суалалъе жаваб кьолаго абила, хIарамаб жо гьабулеб бакIалда хIалтIизе хIарамаб букIуна. Гьанибго рехсезе бегьула ГIалиасхIабасул ккараб лъугьа-бахъинги. Цо къоялъ мажгиталъуве лъугьунаго как бан бахъинегIан пуланав чиясухъе кьола чу кквезе. Мажгиталъуса къватIиве вачIиндал жибго чуги тун гьелда тIад букIараб чIолохъжоги босун ун ватула гьев. Цинги кIиго диргьамги кьун ГIали-асхIабас чапар витIана базаралде цIияб чIолохъжо босизе. Базаралде вачIиндал ГIалиасхIабасул чIолохъжо бикъарасда тIаде ккола чапар. Гьесухъа кIиго диргьамалъухъ чIолохъжоги босун, чапар тIадвуссуна. БитIараб нух тIаса бищизе дудаго лъалеб батула, амма божилъи гIолароо вуго мун. ШаргIалда борцинчIонигицин гIакълу бугев чиясда лъала чорхое зарал бугеб жо гьабизе бегьулареблъи. Гьедин инсанасе зарал гьабулел жал къватIире риччалеб бакIалда хIалтIиялъ бичIчIизабула чияе кколеб заралалдаги нилъ разияллъун рукIин.  Кин бугониги чияе зарал гьаби яхIалъ къабул гьабуларо. Гьединаб бакIалдаса щвараб гIарцудаги баракат лъоларо. ГIемер рагIула абулеб хIарамаб хIалтIудаса щвараб гIарац кибе арабали лъачIого тIагIанин абун. Дуе лъикIаблъун бихьизабураб хIалалаб хIалтIуде божилъи гьечIони, гьебги гьабичIого тезе бегьула. ЛъикIаб рукIарахъиналъул чагIаз бицуна хIалтIул авалалда цIакъ гIемерал захIмалъаби раччизе кканин. КIвар бугеб жо буго хIалтIул нухда битIараб, намусаб, хIалалаб рахъ тIаса бищи. ХIАДУР ГЬАБУНА
ЖАБИР МАЖИДОВАС