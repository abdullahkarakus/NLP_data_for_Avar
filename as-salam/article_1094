*** РекIелъ рохелги гвангъиги бугони, бецIаб ракьул гвандинибги зобал кенчIола. РекIелъ бецIлъиги пашманлъиги бугони, бакъул канлъухъеги шайтIаби гIемерлъула.  *** Квешлъи гьабурас гьеб гIадамаздаса бахчулеб бугони, гьев битIараб нухде ккезеги рес буго. ЛъикIлъи гьабурас гьелъул бицун гIакIа ахIулеб бугони, гьеб ккола квешлъи гьаби.  *** Бечелъиялъулъ ва рецц-бакъалъулъ гIуразулъ хIасратал, цIа гIадин, гьелегьун рукIуна. ХIакимлъиялде ругел къасдал релълъун рукIуна багIарараб коралда. РацIцIалъиялъул гьороца гьединал чагIи цIорозаричIони, гьез жалгоги цогидалги рухIула.  *** Инсанасулъ хъантIиялъул рахъалъ цо пикру бижанигицин гьесул къвакIи - тамахлъиялде, гIакълу - ахIмакълъиялде, рахIму - согIлъиялде, рацIцIалъи - хъублъиялде сверизе буго. Гьелъин умумуз сахаватлъи багьадурлъилъун рикIкIунеб букIараб.  *** Инсан лъазе гьедигIан бигьалъуларо. Амма бигьаго лъазе кIолев мустахIикъав гьечIо гьудуллъун кквезе.  *** Кидаго жив витIаравин чIолесул ракI хъачIлъун букIуна.  *** Берзул канлъи ва гIинзул рагIи – къватIисел хъачагъал. Хьулал ва къасдал – жанисел хъачагъал. Хважаинас гьел ургъел гьечIого тани, гьел хъачагъал гьесул хIакимзабилъун лъугьуна.  *** Рижи берцинав чи киназего вокьула. ГIаданлъи бугес дагIба цIодорго лъугIизабула. ГIакъилав чияс цогидазул рахIат хвезабуларо. РакIбацIцIадав чи чIухIдаруларо. Гьединал гIадамалги релълъуна тIинчIнайил гьацIуда, кванилъ рекъон ккараб цIамуда. Гьебги ккола инсанасул тIадегIанлъи.  *** АнцIго гъурущ бихьидал гьурмал кьер хисулесухъа бажаруларо гьитIинаб росдаецин нухмалъи гьабун. Нусго гъурущ бихьидал кьер хисулесухъа бажаруларо аскаралъе нухмалъи гьабун.  Аллагьас кумек гьабеги!