МахIачхъалаялда, Гьудуллъиялъул минаялъуб, тIобитIана «Религия против насилия» абураб цIаралда гъоркь регионалияб конференция.  Гьеб тIобитIана торроризмалде данде къеркьеялъул къоялъул хIурматалда.  Конференциялъул хIалтIулъ гIахьаллъи гьабуна пачалихъияб власталъул хIалтIухъабаз, гIелмиял хIара-катчагIаз, диниялгун жамгIиял церехъабаз, экспертаз, студентаз ва цогидазги. Тадбир рагьана ДРялъул миллияб политикаялъул ва диниял ишазул рахъалъ министр Энрик Муслимовас. Гьес, данделъаразе саламги кьун, бицана конференциялъул ва гьелда рорхулел ругел суалазул кIваралъул хIакъалъулъ.  Дагъистаналъул муфти, шайих АхIмад-афандица конференциялъул гIахьалчагIазде гьабураб хитIаб цIалана гьесул заместитель АхIмад МухIаммадовас. Гьединго гьес бицана экстремизмалдегун терроризмалде данде гьабулеб ишалъулъ республикаялъул рухIиял церехъабаз гьабулеб бугеб хIалтIул хIакъалъулъги.  Конференциялда кIалъана Дагъистаналъул гуманитарияб институталъул ректор НухIкъади БахIмудкъадиев, гьебго вузалъул вакил Давуд Тумалаев, МахIачхъалаялъул епархиялъул секретарь, иеромонах Силуан ва цогидалги. 