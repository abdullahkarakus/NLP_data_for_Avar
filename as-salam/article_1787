КIиго пиша буго чиясулъ жиб даимлъулареб: гIолохъанлъи ва къуват. Щивасе мунпагIат гьабулеб кIиго пиша: тIабигIат берцинлъи ва напсалъул сахаватлъи. КIиго пиша буго жидеца чиясул къадру борхизабулеб: гIодове виччай ва гIадамазул хIажатал тIурай. КIиго пиша буго жидеца балагь нахъчIвалеб: садакъа ва гIагарлъиялда гьоркьоб хурхен щулаго кквей. Аллагьас  щивав хира гьавеги гьал сипатаздалъун ва гьабулеб гIамалалъулъ Жиндасаго хIинкъигун лъикIаб гIамалги кьеги, иманалъул нухдаги чIезареги. Лукъманул ХIакимил васас инсуда цIехон буго: «Я дир эмен, чиясдаса щиб пиша бугеб бищун лъикIаб?» - ан. Лукъманица жаваб гьабула: «Дин буго», - ян. «Пишабазул кIигояб бугони, щиб букIунеб?» - ан гьикъидал, Лукъманица жаваб гьабула: «Дин ва боцIи буго», - ян. «Лъабгояб буголъидал щибха бугеб?» - ан цIехедал: «Дин, боцIи ва нич буго», - ян абула. Ункъояб бугони щиб букIунебин гьикъидал, «дин, боцIи, нич ва тIабигIат берцинлъи буго», - ян жаваб гьабула. «Щугояб бугони, щибха букIунеб?» - ан абидал, Лукъманица жаваб кьола: «Дин, боцIи, нич, тIабигIат берцинлъи ва сахаватлъи буго», - ян. «Анлъгояб бугони», - ян васас цIехедал, Лукъманица абула: «Я дир вас, чиясулъ рехсарал щуялго пишаби данделъидал, гьев вукIуна вацIцIадавлъун, БетIергьанасдаса  хIинкъулевлъун, Аллагьасул  валилъун, шайтIаналдасаги вацIцIадавлъун», - ан. Аллагьас  кьеги щивасе гьел пишаби кквезе тавпикъ ва гIамал бацIцIалъи. Гьал ункъояздехун дуца хиянат гьабуге: дурго БетIергьанасде, расуласде, диналде ва ватIаналде. Дуца хъачIлъи бихьизабуге: дурго инсуда, эбелалда, вацасда ва яцалда. Сахаватлъиялдаса махIрум гьаруге: дурго чIужу, лъимал, гIагарлъи ва гьудуллъи. СогIлъи, гьумер букIкIин бихьизабуге: ятимзабазда, мискинзабазда, пакъирзабазда ва унтарал чагIазда. Дур ццин бахъунге: гIалимзабазда, лъикIаб-квешаб малъулев мугIалимасда, Аллагьасдаса  хIинкъарал ва санаде рахарал чагIазда. Дуца къотIун ккезабуге: как бай, Къуръан цIали, зикру бачин ва гIагарлъи хурхинаби. Дуца гьабуге: мунагь, гукки, хIасад ва ракIхъублъи. ТIадчIей гьабе: сабруялда, хIилмуялда, гIелмуялда ва сахаватлъиялда. ЦIуни гьабе: шайтIаналдаса, напсалдаса, шагьваталдаса ва квешав гьудуласдаса. Гьалмалъи ккоге: гьереси бицунесулгун, цIогьорасулгун, хIасад ва мацI гьабулезулгун. Гьоркьоблъи ккве: ракIбацIцIадасулгун, къотIи тIубалесулгун, сахаватав ритIухъасулгун. ГIемер гьабе: садакъа кьей, дугIа гьаби, мунагьалдаса ракIбухIи ва аварагасде r салават битIи. Дагь гьабе: кьижи, кванай, калам ва кIухIаллъизе черх тей. Чорхолъе биччаге: пашманлъи, гIажизлъи, бахиллъи ва хьул халалъи. РикIкIалъе: жагьиласдаса, дагIбадуласдаса, тохасдаса, щибго ишалда гьечIесдаса. Лъута: хьандолесдаса, рекIкI гьабулесдаса, дагIбадулев мунапикъасдаса. Аллагьас  кумек гьабеги. МУХIАММАД САЛМАНОВ