Абула аварагасул ﷺ кIалъай щибаб хIарп баянаб, бичIчIулеблъун букIанинги.  Авараг ﷺ кIалъалеб мехалда, рагIаби лъабго нухалда такрар гьарулаан. ГIадамазде тIаде вачIиндал, лъабго нухалда саламги кьолаан.  ХIанафияб мазгьабалъул кIудияв гIалим Мулла-ГIали Къарияс баян гьабун буго аварагас ﷺ лъабго нухалда щай такрар гьабулеб букIарабали. Гьелъие гIилла букIана Аварагас ﷺ бицунеб жо гьоркьоб биччачIого букIинелъун. Яги вукIине рес буго ракIалда жо чIоларев чи, гьесиеги баян гьабизелъун. Ялъуни суал захIматаб батула баян кьезе кколеб, гьелъие гIоло чанго нухалда такрар гьабулаан. ГIадамазеги лъабго нухалда салам кьолаан, гьезда тIоцебесеб нухалда рагIулеб батичIони.  ГIенеккарав чиясда аварагасул ﷺ калам рикIкIинецин бажарулаан. Гьединго авараг ﷺ вукIана хIажатаб бакIалда гурони калам гьабуларевлъун. Берцинго хабар бицунарев чиги аварагас ﷺ кIантIизавулаан. Гьесда квеш бихьуларедухъ абулаан. Аварагасул ﷺ калам къокъаб ва бацIцIадаб букIана. Амма гьесул рагIабазул магIна букIана гъваридаб. Аварагасул калам назмугIадин чваххун бачIунаан. Щибаб гали бахъанщинахъе ТIадегIанав Аллагьги ﷻ рехсолаан.  ХIасан бин ГIалица гьикъула эбелалъул вацасда аварагасул ﷺ сипат кинаб букIарабилан. Гьес абула авараг ﷺ пашманавлъун вукIанин, кидаго пикрабазда вукIунаанин ва кIалъалелъул Аллагьасул ﷻ цIаралдалъун байбихьулаанин, гьединго, лъугIизеги гьабулаанин абун. ГIемерисеб мехалда авараг ﷺ гьимулаан. КигIан гьитIинаб лъикIлъи бихьаниги, гьеб беццулаан. Цониги квен какулароан. Жиндирго напсалъе гIоло ццидахунароан, кидаго гIадамазда тIаса лъугьунаан жиндиего гьабураб квешлъиялъухъ. ГIицIго мекъаб жо гьабулеб бихьани, Аллагьасе ﷻ гIололъун ццимги бахъунаан. 