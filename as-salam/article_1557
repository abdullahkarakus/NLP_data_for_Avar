Цониги чиясе бегьуларо, чияр рокъове изну гьечIого валагьизецин. Гьеб гIамал гьабурав чи вукIуна къабихIаб, нахъегIанаб, адаб тараб пиша гьабуравлъун. Гьедин гьабиялдалъун мунагьалдеги ккола. Нисаиясдасан бицараб
цойги риваяталда буго: Балагьеха, хириял муъминзаби, чияхъе унелъул изну тIалаб гьабиялъул бугеб кIваралъул. Халипалъун вугеб заманалда ГIумар-асхIабасул гIадат букIана гIадамазул ахIвал-хIал лъазелъун Мадинаялъул къватIахъ хьвадулеб. Цо сордоялъ ибну МасгIудгун цадахъ сверулаго, ГIумар-асхIаб кавуялъул кьватIараб бакIалдасан пуланаб рокъове валагьана. Гьениб рагьтIа гьесда вихьана цебе гьекъолеб жоги лъун гъараващгун цадахъ гIодов чIарав херав чи. Ццим бахъарал гьел жанире лъугьун руго. ГIумар-асахIабас херасда абун буго мун гIадав чи гьаб хIалалда вукIине бегьилищин.  КIиабизе, мун диде тIаде вачIана изнуги тIалаб гьабичIого, «нуж чияр рукъзабахъе изнуги тIалаб гьабун, саламги кьун гурони лъугьунге», - ян аварагас  хIадисалда абунги букIаго. Лъабабизе, мун тIасан вахун вачIана, «нуж рукъзабахъе нуцIихъан лъугьа», - ян Аллагьас  абунги букIаго». Гьеб мехалда жиндирго гIайиб ккей бичIчIарав ГIумар-асхIабас гьесда тIаса лъугьаян абуна. «Аллагь дудаги тIаса лъугьаги», - ян абуна херасги. Цинги ГIумарасхIаб гIодилаго къватIиве ана «ЖужахIалъул гIазаб ГIумарие, Аллагь  тIаса лъугьинчIони», - ян абулаго.  КIалтIа чIун яги нуцIа бухун кида вачIаниги рукъалъул бетIергьан къватIиве вачIинегIан балагьун чIейги лъикIаб гьечIо. Щайин абуни, гьедин нуцIа бухиялъ хважаинасул ццин бахъине бегьула, гьеб адаб гьечIолъиги буго. Цоги, гьеб заманалда рокъосезда гьоркьоб букIине бегьула бихьизе яги рагIизе бокьулареб гIадаб ахIвалхIалги, хасго гIолохъанал хъизамазда. ХIАЖИ ГIАЛИЕВ