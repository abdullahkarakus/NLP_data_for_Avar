МахIачхъала шагьаралъул МФЦялъул хIалтIухъан ГIалиев СаидахIмад щвана ЛъаратIа райбольницаялде. Гьесда цадахъ рукIана ЛъаратIа районалъул имамасул заместитель МахIмуд МухIамадов, «Инсан»’ фондалъул нухмалъулев Макъсуд ИсмагIилов, районалъул имам МухIаммад АхIмадов, лъай кьеялъул идараялъул нухмалъулев ШагIбан Ибрагьимов, ЛъаратIа росдал депутат СагIду Давудов. Гьалбадерида дандчIвай гьабуна бетIерав тохтурасул заместитель ХIабиб Рамазановасул бетIерлъиялда, больницаялъул тохтурзабаз. ХI .Рамазановас баян гьабуна коронавирусалъул унтуда хурхун больницаялда бугеб ахIвал-хIал ва бицана щивав унтарав хвасар гьавизе тохтурзабаз бахъулеб бугеб хIаракаталъул хIакъалъулъ.  ЛъаратIа районалъул жамагIаталъул рахъалдасан М. ИсмагIиловас больницаялъе кьуна ковидалъ унтаразе хIухьел цIаялъе кумекалъе хIажатаб лъабго аппарат. Гьел аппаратал руго учузаб багьаялде Ислам Нургьудаевас ричарал. ХI. Рамазановас баркала загьир гьабуна хIажатаб заманалда больницаялъе гьабураб кумекалъухъ. «Гьеб буго кIвар бугеб ва жиндир заманалда щвараб кумек. Бищунго хIажатаб заманалда аскIор ратана нуж», - илан абуна баркалаги кьолаго гьес.