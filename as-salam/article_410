  Бадруялъул гъазаваталда бусурбабаздаса къурал къурайшиял киндай къисас босилаян ургъулел рукIунаан. Цо къоялъ КагIбаялда аскIор дандеккана Вагьбил ГIумайр ва Умаятил Сафван. Хабаралда рукIаго, Сафваница абуна: «Бадруялда бахIарзалги чIван нилъее чIаго рукIиналъул пайда щиб», - ан. Гьесул рагIиялда ГIумайрги тIадрекъана ва гьедун абуна: «БецIизе налъиги, нагагь хвани тIалаб гьабизе лъималги рукIинчIелани, Мадинаялдеги ун дица МухIаммад ﷺ чIвала. Бусурбабазухъ асирлъуда вугев васги вугелъул, гьениве ине гIиллаги дир буго», - ян. ГIумайрица гьедин абидал, Сафваница абуна: «Ургъел ккоге, дур налъиги дица бецIила, лъималги бажарараб гьабун дирго лъималгун цадахъ хьихьила. Мун гьеб ишалъ къватIиве вахъа», - ян. Гьелда ГIумайрги разилъана ва кIиясдаго гьоркьоб ккараб хабар лъидаго бицинчIого букIине къотIиялда рахъ-рахъалде жидерго ишалъги ана. Гьединаб мурадгун, загьру тIад бахараб хвалченги босун, ГIумайр Мадинаялде вилъана. Гьениве щведал, Авараг ﷺ мажгиталда вукIин лъайдал, ГIумайр гьениве ана. Мажгиталде цеве ГIумайр щун вугин абидал, Аварагас ﷺ гьев жаниве вачейин абуна. ГIумайр, рачлихъ хвалченгун, Аварагасде ﷺ цеве вачIана. ГIумар-асхIабас гьесул хвалчен бараб рачел ккун букIана, амма Бичасул Аварагас ﷺ биччан теян абуна. Аварагас ﷺ гьесда цIехана щиб мурадгун вачIаравилан. «Нужехъ асирлъуда вугев васасда хадув вачIун вуго», - ян абуна ГIумайрица. «Гьаб рачлихъ бараб хвалчен сундуе къваригIун бугеб?» - ан цIехана Аварагас ﷺ. Гьеб мехалда ГIумайр кьер хисун лъугьана, бугониги гIузру бачун абуна: «НагIана батаги гьазие, хвалчабаз ниж сундасаниги цIуничIо», - ян. Хирияс ﷺ цоги нухалъ цIехана гьаниве вачIиналъул мурад щибилан. Амма ГIумайрица цебегогIадин гьереси бицун гурони, батIияб жо абичIо. Гьеб мехалъ Аварагас ﷺ абуна: «КагIбаялда аскIорги рукIун дуцаги Умаятил Сафваницаги бицунеб букIараб щиб? Нужеца Бадруялда чIварал къурайшиял ракIалде щвезаричIищ? Дуца бецIизе налъиги, хун хадуб тIалаб гьабизе чи гьечIел лъималги рукIинчIелани жинца МухIаммад ﷺ чIвалаанин абичIищ? Сафваница дур налъи бецIиги лъимал хьихьиги тIаде босидал, дуца дун чIвазе тIаде босичIищ?». Гьедин абидал, ГIумайр вихха-хочун лъугьана. Дагьаб заманалъ вуцIцIунги чIун, гьес абуна: «Гьеб къотIи дица Сафвание гьабулеб мехалъ аскIов щивго вукIинчIо. Дун гьанже божула гьебги гьеб гуреб цогиябги дуда Аллагьас ﷻ бицунеб букIиналда ва мун Аллагьасул ﷻ Авараг вукIиналдаги», - ян. Гьедин Аварагасда ﷺ цебе шагьадатги битIун, Исламги къабул гьабун, ГIумайрица Аллагьасе ﷻ рецц гьабуна. АскIор рукIарал асхIабзабиги кутакалда рохана. Цинги Аварагас ﷺ асхIабзабазда абуна: «Нужерго вацасда Къуръанги малъе, гьесул асирги виччай», - ян. ГIумайрица Мадинаялда вугебгIан заманалъ Къуръан лъазабуна. Хадуб Аварагасдаса ﷺ изнуги тIалаб гьабун Маккаялде тIадвуссана ва гьенир гIадамал Исламияб диналде ахIизе жувана.    