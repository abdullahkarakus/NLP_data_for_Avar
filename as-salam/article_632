    Рос-лъадуда гьоркьоб рукIа-рахъиналда тIасан суалал цIакъ гIемер рукIуна. Гьединлъидал битIараб хIукму къотIизе ккани, кIиябго рахъалъухъ гIенеккизе ккола. ТIоцебесеб иргаялда къимат гьабизе мустахIикъалги тун цогидазул къимат гьаби лъикIаб жо гуро. Аварагасул ﷺ хIадисалда буго: «Хьихьизе тIадал чагIазда тIад хвезабураб динар ккола бищун лъикIаблъун», - илан. (Муслим) Гьезул бищун мустахIикъалги ккола чIужу ва лъимал. СагIд ибн Абу Вакъасидасан бицана аварагас ﷺ абунин: «Аллагьасул ﷺ разилъи тIалаб гьабун хвезабуралъухъ чара гьечIого дуе кири щвела, хIатта чIужуялъул кIалдиб лъураб лукъмаялъухъцин», - илан. (Бухари, Муслим) Цогидазе сайгъатал кьеялъулъги щибго къварилъи гьечIо бацIцIадаб ниятгун Аллагь ﷻ разилъи тIалаб гьабун кьолеб бугони. Бихьинчияс жаваб кьезе ккола бищун цебе жиндирго хъизамалъул. Гьел лъикI рукIиналъе, гьезие лъикIаб ва берцинаб тарбия кьеялъе кIвараб жигарги бахъизе ккола. Ахиралдаги аварагасул ﷺ рагIаби рехсела: «Иман ва Аллагьасдасан ﷻ ажру-кири щвеялда хьулги лъун хъизан-агьлуялда тIад хвезабураб гIарац гьесие садакъалъун хъвала», - ян.   БитIараб буго, лъади цIикIкIун мустахIикъай йиго сайгъатал кьеялъе, амма киназдаго гьеб бичIчIуларо. Цадахъ хIалтIулел руччабазе сайгъатал, гьениб гIадат билълъун букIиналъ кьураб батизеги рес буго. Дуца кIвар гьеб хIалалъулъ щибго ургъел гьабуге, ццин бахъинчIого, сабуралда йикIине хIаракат бахъе. Гьесие бадибчIвай гьабуни, иш жеги квешаб бакIалде бачIине рес буго. Батизе бегьула цадахъ хIалтIулез жиндиего рецц гьабизе бокьулеб гIамал гьесулъ букIинги. Гьедин батани мун гьевгун кIалъазе ккола цIакъ хIеренго. Гьелъул магIнаги ккола, гьес гьабурабщиналде кIал кьабичIого, гьесда щакдаричIого, берцинаб мацI бицун кIалъайин абураб.  