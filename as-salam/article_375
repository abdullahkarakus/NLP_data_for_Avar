АлхIамдулиллагь, Аллагь, ТIолго рецц Дуе буго! Дур лагъзал ратиялда Разиялги ниж руго. Дур разилъи хIажалъун ХIелулел Дуе руго, ХIабибасул шафагIат Щолеллъун гьаре, Аллагь!   Шукру дуе БетIергьан Бугеб нижее рохел, Расуласул умматлъун Исламалда ратиялъ. АхIмадил ирсилаллъун Устарзаби рижарав, Нижер ургъел гьабизе Гьел ракьалде ритIарав.   РахIму цIикIкIарав, Аллагь! ЦIуне ниж гьаб ракьалда, Рикьелал ккеялдаса, Рагъ-кьал, питнабаздаса, Пасалъаби цIикIкIараб ЦIадул балагьаздаса, Дур цIоб-рахIму къотIарал Къоял рачIиналдаса.   Я Рабби, дуниял тун, Диналде гIагар гьарун, ГIасилъаби рачахъун Раче ниж иманалде! Ургъелал бигьа гьарун, Балагьал рикIкIад гьарун, РикIкIен гьечIел рахIматал РещтIинаре ракьалде!   Рикъзи хIалалаб бикьун, ХIарамаб рикIкIад гьабе! ХIал бихьизе кьурабги КьогIлъизабуге, Аллагь! Кьуралда баракат лъе, Бугелъе дугIа гьабун, Дуе шукру гьабизе Щивасе тавфикъги кье!   Я, гIаламалъул Халикъ, Халкъ бижарав БетIергьан! БитIараб нухалдаса Ниж тIоритIеха, Дуца. Балагьал сабаблъун ккун Сабруялде тIамуге, Санайил нигIматал щун Шукру гьабизе тIаме!  