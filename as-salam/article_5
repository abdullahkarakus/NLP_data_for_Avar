Дагьал церегIан къоязда ГIурада росдал школлъимал, цадахъ чIахIиялгун, рачIана республикаялъул тахшагьаралде щвезе. МахIачхъалаялъул аслияб мажгиталда жамагIат гьабун рогьалил какал ран хадуб, гьезие мажгиталда жаниб гьабуна экскурсия. Цинги гьел щвана Дагъистаналъул муфтияталде. Гьезда гьениб бихьизабуна муфтиясул кабинет, конференц-зал ва цогидалги бакIал. Гьелдаса хадуб лъимал рачана МухIаммад-ГIарифил цIаралда бугеб Дагъистаналъул исламияб университеталде. Гьенисан гIурадисезул делегация щвана ГIиса аварагасул цIаралда балеб бугеб РухIияб централде ва гьенибги гьабуна экскурсия.