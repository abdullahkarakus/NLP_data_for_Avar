Абу-Давудица кьучIаб иснадалдалъун бицана ГIабдуллагь бину Зайдидасан, гьес абунин: «Аллагьасул Расулас амру гьабидал какде гIадамал ахIизе, кодоб цIумурги ккун цо чи вихьана дида макьилъ. Дица абуна гьеб цIумур дие бичеян абун. Гьес гьикъана сундуе гьеб къваригIун бугебилан. Дица абуна какде гIадамал ракIаризе хIажат бугин. Гьес абуна дица дуда гьелдасаги лъикIаб малъилин. Дица абуна малъеян. Гьес малъана как ахIулеб куц. Радал дица Аварагасда  бицана дидаго бихьараб макьу. Гьес абуна: «Гьеб лъикIаб макьу буго. Дуца гьеб Билалида малъе, гьесул гьаракь борхатабги берцинабги буго», - ян. ГIабдуллагьицаги малъун Билалица как ахIана. Гьебго жо макьилъ бихьун ГIумар-асхIабги вачIана. Гьебго жо анцIгоялдаса цIикIкIун асхIабасдаги бихьанилан буго. ТIадежоялъе, как ахIулеб куц малъун хирияв Аварагасухъе  вахIюги рещтIана. Гьеб вахIю аслулъунги ккана как ахIиялъе. Жакъа къоялде щвезегIан гьедин как ахIун ракIарула гIадамал какде ва лъазабула какие заман щун букIин. («ФатхIул гIалам», бутIа 1) АРСЛАНГIАЛИ ГIУМАРОВ