Цо гIалимчи вукIун вуго къаси мехалда гIелму цIалулев. ТIехь цIалулеб мехалъ гIемер хIажатханалде ине ккун, щибаб нухалъ какие чурулебги букIун буго. Гьеб сордоялъ гьес анцIила анкьгоялдасаги цIикIкIун нухалъ чурун буго какие. Балагьеха гIалимзабаз кинаб куцалда адаб-хIурмат гьабулеб букIарабали диналъул. Какичуриялда вукIиналъул гIемераб кири щолин абун рехсон буго. Гьединго гьелъ чиясул ризкъи-гIатIилъи цIикIкIинабула ва беркIалалдаса, сихIруялдаса цIунула. Гьеб буго нилъер аварагас  гIемер тIадчIей гьабулеб букIарабги. Какичури гьечIого лъикIаб гьечIо лъим гьекъезе ва кваназе. ГIумар асхIабас абулаан: «МухIканго (киналниги суннаталги тIуран) чурараб какичуриялъ шайтIан рикIкIад чIезабула», - ян. Какие чурулеб мехалъ кинаб пайда нилъеца босизе кколеб? Лъазе ккола какие чурулагоги щибаб лагаялъе гьабизе бихьизабураб ният букIин. КIал хулулеб мехалъ ният гьабила чорокаб жо абиялдаса кIал бацIцIалъизелъун. МагIазукъалал хулулеб мехалъ ният гьабила рокьукъал махIал къватIире рачIинелъунилан абун. Рас бикьизабулеб мехалъ ният гьабила гьалаг гьавулеб жоялдаса цIунизелъунин абун ва живго кIодо вихьиялдаса намуслъила. Гьумер чурулаго ният гьабила гьаваялъул жалазде вуссиналдаса ва машгьурлъи тIалаб гьабиялдаса. Гьединго ТIадегIанав Аллагь  гуресдаса хIинкъиялдаса. МегIер чурулаго ният гьабила чIухIиялдаса вацIцIалъизелъун. Берал чурулаго ният гьабила Аллагьасе  бокьулареб жоялде балагьиялдаса. БотIрода масхIу гьабулаго бетIерлъи бокьиялдаса цIунизейин абун ният гьабила. ХIатIал чурулаго гьаваялда нахъвилълъиналдаса ва шаригIаталда данде кколарел жалазде иналдаса цIунизе ният гьабила. БАЯН ШАМИЛ МУХIАММАДОВ