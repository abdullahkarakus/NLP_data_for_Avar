    Мунги кин унтулев, щиб мунагь букIун щвараб дуде аб, унтизе мустахIикъавго вукIинчIин мунилан абун, унтарасухъе аралъуб гьесул ракI батизеян цо-цояз рицунел харбаз унтарасул ракI батуларо ва бохизабуларо. ГIаксалда, гьел ва гьезда релълъарал рагIаби рагIарабго унтарасул, гъоркьгоги къваридаб ракI дагьабги данде къала, тIаде лъазе биччачIониги гьев пашманлъула. Бицараб хабаралъул асар камун букIунарелъул, унтарасе бокьаниги бокьичIониги, гьел рагIабазул квешаб асарлъун бачIине рес буго гьесул рекIелъе, дун унтизе мустахIикъав вукIинчIин абураб мекъаб пикру. Щиб сабаблъун диде тIаде гьаб балагь тIамураб? Дидаса чанги квешал чагIи сахлъи-парахалъиялда руго, дунин абуни гьаб гIакъубаялда вуго. Гьадинал жалазда тIад ургъизе лъугьине рес буго дол рагIаби рагIарав унтарав. Гьединаб пикру бачIинахъего нахъчIвазе ккола инсанас. Амма дагьабниги иман загIипав чиясул рекIелъ гьеб хиял щулалъизеги рес буго. Гьеб пикруялъул квешаб жо щибин абуни, гьеб буго Аллагьасдехун ﷻ пикру квешлъи, Дос ﷻ жиндие лъикIлъи гьабулеб гьечIилан. Лагъасул Аллагьасдехун ﷻ бугеб балагьиялда рекъараб букIунила Аллагьасул ﷻ гьесдехун букIунеб бербалагьиги. Бухарияс рехсараб хIадисалда аварагас ﷺ бицун буго Аллагьас ﷻ абунин: «Дун ﷻ Дир ﷻ лагъасул Дидехун ﷻ бугеб пикруялда рекъон вукIуна». Додинал пикрабазда вугев чиясдехун Аллагьасул ﷻ балагьи кинабха букIинеб? КIиабизе абуни, гьеб буго Аллагьасул ﷻ къадаралда разилъунгутIи. Иманалъул рукнабазул анлъабилеб ккола Аллагьасул ﷻ къадаралда иман лъей, лъикIабги квешабги Аллагьасдасан ﷻ букIиналда божи. Квешабилан кканиги, бусурбанчиясде тIаде бачIараб балагь ахирги гьесие пайдаялъе букIуна. Унта-щокълъи, цогидаб балагь бусурманчиясде тIаде бачIунилан бицун буго гьесде тIаде бачIине букIараб дагьабги кIудияб балагьалъул бакIалда хисун, гьесие бигьалъи гьабун. Ялъуни гьесухъа ккун букIараб мунагь дунялалдаго чуризабун, ахираталде мунагь гьечIев, вацIцIадавлъун вачине Аллагьасе ﷻ бокьун. Ялъуни гьесул даража борхизабизелъун. Халгьабураб мехалъ Аллагьас ﷻ бусурманчиясе лъикIлъи бокьун биччараб букIунеб буго тIаде балагь. Жиндие лъикIлъи бокьарав Аллагьасдехун ﷻ унтарасул лъикIаб пикру букIине ккола. Аллагьасул ﷻ рахIматалде хьул лъун, гьесул гIакъубаялдаса хIинкъун вукIине ккола. Гьединаб пикру букIинабизе аскIор ругезги кIвараб жигар бахъизе ккола. Амма аскIор ругез рицарал гьадал тIадехун рехсарал гIадал рагIабаз, унтарасулъ Аллагьасул ﷻ рахIматалде хьул лъезабуларо, гьелъул гIаксалда, тушманлъи бижизабула ва мунагьалде ккезавула. Гьелъие квербакъарал чагIилъун гьеб хабар бицарал гIадамалги рукIуна. Къуръаналда, суратул «Маидаталда» ТIадегIанав Аллагьас ﷻ абулеб буго: «Нужеца цоцазе кумек гьабе лъикIлъиялъе ва Аллагьасукьа ﷻ хIинкъиялъе. Нужеца цоцазе кумек гьабуге мунагьалъе ва Аллагьас ﷻ лъурал гIорхъаби рахиналъе», - ян. Ибну МасгIудица абуна гьаб аяталда бугеб «лъикIлъи» абураб рагIиялъул магIна бугила аварагасул ﷺ суннаталда нахъвилълъин абураб.    