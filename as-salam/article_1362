«ГIадамазул рахчарал, балъгоял ахIвалал загьир гьаризе бегьуларо, гьеб свериялъе гIоло гIадамал гъибаталъулъе ккезе гьариялде. Гьел къватIир чIвазарурав чи живгоги кколев вукIиналъе гIоло жиндехун бугеб божи хвеялъулъе ва гIадамал жинда щакдариялъулъе. Кинниги жинда зулму гьабурав чиясе бегьула, жинда гьабураб зулму загьир гьабизе, жинца абиялдалъун, ай бициналдалъун, масала, «Дир бикъана, дихъа бахъана», - ян абиялда релълъун. Ва гьединго цо чи жинде хьамиялдалъун кIалъани, гьесиеги бегьула, досде данде рагIи абизе, дос абуралда релълъун, ай дос абуралдаса тIаде цIикIкIине гьабичIого». «ТIадегIанав Аллагьасе бокьуларо, ай рихараб буго, цо чияс цогидасе квешаб дугIа гьаби, жинда зулму гьабурав чи хутIун. Гьесие буго рухса жинда зулму гьабурав чиясе дугIа гьабизе, ай тIубараб изну, ихтияр гуреб, гIицIго рухса. ДугIаги гьабичIого, Аллагьасде тIамун зулмучиги тун, гьеб зулмуги хIехьон, сабруги гьабун чIани, гьеб цIакъго лъикIаб буго». «Жинда зулму гьабурав чияс жинца зулму гьабурасе, зулмуялдалъун дугIа гьабуге, кинниги гьес абе: “Я дир Аллагь! Дуца дие кумек гьабе гьесда тIад бергьине. Я дир Аллагь! Дуца гьесухъа бахъе дие бугеб хIакъ. Я дир Аллагь! Дуца пардав гьабе дидаги досие бокьаралдаги гьоркьоб” ва гьалда релъаралдалъун», - ян. Аллагь жиндаса разилъаяв Абубакриде цо чи чанго нухалда кIалъана хьамиялъул рагIабаздалъун, свалат-салам лъеяв Аварагги аскIов вукIаго.  Аллагь разилъаяв Абубакарги вукIана вуцIцIун чIун. Ахиралдаги Абубакарица дов чиясде данде рагIи абуна. Свалат-салам лъеяв Авараг тIаде вахъана. Цинги Аллагь разилъаяв Абубакрица абуна: «Я Аллагьасул Расул! Гьав чи диде хьандана, дица щибго жоги абичIо, мунги кIалъачIо, ахиралдаги дун досдехун кIалъайдал, мун тIаде вахъана» - илан. Свалат-салам лъеяв Аварагас жаваб гьабуна: «Мун кIалъачIого чIаравгIан заманалъ, дуе гIоло гьев чиясе жаваб гьабулев малаик вукIана, мун кIалъайдал малаик нахъе ана, шайтIан бачIана, дунги тIаде вахъана», - ян. Цинги рехсараб аятги рештIана. ГIАБДУЛЛАГЬ МУХIАММАДОВ