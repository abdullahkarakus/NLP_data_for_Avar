          Гьабуна вехьлъиги, лъугIизабуна Ставропалалъул техникумги, хIалтIана МВДялъул мухъилъги. Гьанже вуго мустахIикъаб хIалхьиялда. Гьес тIубазабула будунасда тIадал ишалги.    - Исрафил, «Ас-салам» казияталъулгун кинха ккараб лъай-хъвай? - Гьелъие подписка гьабеян рачIарал гIадамазул кумекалдалъун ккана лъай-хъвай. «А-салам» буго дун гIадинал чагIазе чара гьечIого къваригIунеб басма. Гьеб батана дида мугIалимги мутагIилги.  Инсанасе хIажатаб гIемераб жо лъала гьеб цIалидал.  Дир буго тетрадь, гIадатияб заманалда хIажалъулеб суал батидал казияталъул номерги гьеб масъалаги хъвалеб. КъваригIел ккедал тетрадалде ваккун балагьула цинги казияталдаса цIализеги цIалула.  Цо-цояз абулеб рагIула кир лъелел лъаларого рукIунин казиятал рокъорин. Дица кидаго абула кIудияб бакI кколел жал гурин гьел. Гьале дица щибаб номер данде гьабун, тIахьал гIадин дандеги къан гIуцIун буго архив. Гьаниб буго казияталъул  кIиабилеб номералдаса жакъасеб къоялде  щвезегIан къватIибе бачIараб казият. Подписка гьабуразухъе гьеб рокъо-рокъобеги щвазабула дица. ХIаракат бахъула кватIизе течIого щвезабизеги.   - МВДялъул мухъилъ чан соналъ хIалтIарав? - 13 соналъ. ГIурхъи цIунулеб бакIалда вукIана. Гьениб хIалтIулебгIан заманалда анлъго чиясда как базеги малъана.   - Бусурбабазе щибха гьарилеб?  - Гьарила диналъулъ бичIчIи кьегиян. Ахираб заманалда гIадамал хехго ццим бахъунеллъун руго. Гьединлъидал, гьарула киназего сабру ва щулияб иман.                 - ХIажимурад, диналъулгун хурхен кин ккараб? - Вац сабаблъун кканин абизе бегьула. Гьев вукIана лъабго нухалда хIежалде арав чи. Гьебгиха доб заманалдаго. Цебеги будунлъун вукIана дун. Гьоркьоса тун букIана ва гьале цIидасанги гьебго ишалде тIаделъун вугоха. «Ас-саламги» цIалула ва гьениб гIемераб пайдаяб жоги батула. РакIалда чIараб цогидазеги бицуна. Чанго соназ рачIарал данде гьарун гIуцIараб кIудияб тIехьги буго казиятазул. - Бусурбабазе щиб гьарилеб? - Гьарила рекъел ва талихIаб гIумру. ТIадегIанав Аллагьас ﷻ лъикIаздаса лъикIал нигIматалги кьун хьихьаги нилъ. Эбел-инсул къимат гьабизе тавпикъ кьеги щивасе.    