«Даран-базар тIибитIи, хIатта чIужугIаданалъ росгун цадахъ гьабизе буго бича-хиси», - ян буго хIадисалда (АхIмад).  Цоги хIадисалда буго: «Къиямасеб къоялъул гIаламатаздасан ккола боцIи-мал цIикIкIин, даран-базар тIибитIи», - ян (Ан-Насаи). Даран-базар шаргIалъ беццараб пиша буго. БитIараб нухде хIалтIизабулеб бечелъиги какун гьечIо. Какараб буго шаргIалъул нух кIочон тей. ЦIикIкIун гIарац щвезелъун дин бичизе хIадур рукIуна гIемерисел. Хасго пасалъи рещтIинабула, росасул разилъиги гьечIого, ричаризе къватIире рахъарал руччабаз. Къайи босизе унел ругинги абун, махIрамиявги цадахъ гьечIого, къватIисел улкабаздецин уна гьел. Гьаб заманалда цохIо рос хIалтIун тIубалеб гьечIо, чIужуги яхъине кколей йиго хIалтIизе. Амма шаригIаталъул нухги тун тиризе бегьуларо дунялалъул боцIуе гIоло. Цо-цо мехалда руччабаз россабаздасаги цIикIкIун гIарац гьабула ва цинги рукъалъул бетIер жалгойин ккола гьезда. Росасде хIажатай гьечIилан байбихьула гьесухъ гIенеккунгутIизе. Гьеб мехалъ байбихьула хъизаналъуб ишкал.  Аллагьас ﷻ кумек гьабеги шаргIалъул нух ккун, Гьев ﷻ разияб хIалалда хьвадизе.