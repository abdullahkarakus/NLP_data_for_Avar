Гьениб гIахьаллъи гьабуна 12 командаялъ. ХIаял унел рукIана кIиго моцIида жаниб, щибаб командаялъул майданалда. Финалиял хIаял гьаруна Хунзахъ росулъ, Расул ХIамзатовасул цIаралда бугеб спортивияб кIалгIаялда ва хунздерил гIисинал гIолилаз рихьизаруна спортивиял гьунаралги. Финалиял хIаязда гIахьаллъи гьабуна муфтияталъул вакил Шамил ГIалихановас, муфтиясул кумекчи Идрис Асадулаевас, Хунзахъ районалъул бетIерасул кумекчагIи Шамил ГIисаевасгун ХIамид ГьитIиновас ва Хунзахъ росдал бегавул Хизри ТIалхIатовас. Гьалбадериегун гIахьалчагIазе чIезабун букIана хинаб квенги. Турниралъул хIасилалда финалалде рорчIана Шамил ва ЛъаратIа районалъул командаби. ХIалуцараб хIаялъул хIасилалда, бергьенлъи босана Шамил районалъул имамзабазул командаялъ. Лъабабилеб бакIалъе хIана Унсоколо ва ГIахьвахъ районазул командаби ва бергьана гIахьвалазул команда. Бергьаразе кьуна медалал, грамотаби ва гIарцулал сайгъатал. Масала, тIоцебесеб бакI ккураб командаялъе щвана 60 азарго гъурщил сертификат.  Гьал къоязда ХIебда росулъ тIобитIараб генерал Танкаевасул цIаралда волейболалъул турниралда, Шамил районалъул бетIер МухIамад ХIасановас имамзабазул команда кIодоги гьабун, гьезда бергьенлъи баркана ва гIарцулаб шапакъатги кьуна. ГIАБДУЛХIАМИД ХIАДЖИЕВ,
ШАМИЛ РАЙОН, ЗИВУРИБ РОСУ.