  МухIидинил ГIарабиясдасан бицун буго, жиндир цониги хIажат бугев чияс маркIачIул как ва гьелъул ратибат бан хадуб гIодов чIараб бакIалдаса тIаде вахъинчIого кIикъого нухалда суратул «ФатихIат» цIалани, хадуб гьаб дугIаги гьабуни: «Илагьи гIилмука кафин гIани ссуали икфини бихIакъил фатихIати суълан. Ва карамука кафин гIанил макъали акримни бихIакъил фатихIати макъалан ва хIассил ма фи замири», - абун, цинги гьелда хадуб жиндирго хIажатги гьарани, Аллагьас гьеб тIубалин абун. Гьелъул хIалбихьана чанго нухалъилан хъвалебги буго. Бичасул Аварагас ﷺ абуна: «ФатихIатул китаб» ккола муъминзабазул къасдал рагьулеблъун. Какичуриялда вукIаго анкьго къоялъ 70 нухалъ цIалун бацIцIадаб лъеде тIаде пуни, цинги гьеб гьекъани, Аллагьас гьесие кьола гьеб ФатихIаталъул хиралъиялдалъун хIикматгун гIелму. Гьесул ракIги бацIцIад гьабула мекъал пикрабаздаса. Жеги гьев цIодоравлъунги гьавула, жинда рагIараб жо киданиги кIочонаревлъун», - ян. Суратул «ФатихIаталъул» хаслъабаздасан ккола, рогьалил паризаябги суннатабги каказда гьоркьоб 41 нухалда унтараб бералде гьеб цIалани, Аллагьасул изнуялдалъун гьеб хехго сахлъила. Гьелъул хIалбихьана ва битIараблъун батана. Гьелъулъ бугеб хIикматги бугин буго унтарасулги цIалулесулги гьелъул сабаб ккеялде щулияб игIтикъад букIин. Гьебго къадаралда унтараб гIусалде цIалани, гьебги сахлъила. Гьединго сапаралъ унесул гъванщида кверги лъун гьебго къадаралъ цIалани, гьеб сапаралда БетIергьанас гьев цIунила ва берцинго рокъове тIадвуссун вачина. Гьелъулго хаслъабаздаса ккола, унтараб бакIалда кверги лъун, анкьго нухалъ суратул «ФатихIатги» цIалун гьелда хадуб гьаб дугIаги анкьго нухалъ гьабуни: «Аллагьумма азгьиб гIанни суа ма ажиду ва фухIшагьу бидагIвати набийика МухIаммадин ﷺ алмубаракаил Амини гIиндака», - абун, Аллагьас гьев чи сах гьавила.      