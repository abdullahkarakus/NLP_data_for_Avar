  Аварагасул ﷺ хIадис буго: «Аллагьасдаги къиямасеб къоялдаги иман лъолев чияс лъикIаб рагIи абе яги вуцIцIун чIа», - абураб. Гьединго хирияв аварагас ﷺ бицаралдасан буго: «Щибаб къоялъ рогьарабго, киналго лугбуз x1елун мацIалда гьарулила: «Нижее гIоло мун Аллагьасукьа хIинкъа, нижер иш кинабго дуда бараб буго. Мун битIун чIанани, киналго ритIун чIола, мун мекълъани - нижги мекълъула». Нилъ гьел мунагьаздаса цIунарал чагIи гьечIо. Нилъелъ рессун руго гьел квешал пишаби, гьелъие даруги буго щибаб къоялъ тавбу гьаби, цоцаздаса тIаса лъугьин, диналъул вацалги яцалги гIадин рукIин. Мунагьаздаса тавбу гьабунгутIи - гьебги мунагьалде тIаде мунагь буго. СагIид-афандияс хъвараздасан ккола: тавбу къабул гьабулев БетIeргьанги вукIаго, бегьилищ гьудулзаби, гьедигIанго тохлъизе. Мунагьал чуризе дарулъун кьураб, Дида тавбу гIадаб нигIмат батичIо. Аллагь ﷻ  лъалезул цояс абуралдасан буго: «Бусурбанчи Аллагьасукьа хIинкъизе ккола ва гьелдаго цадахъ ТIадегIанасул рахIмуялде хьулалдаги вукIине ккола». РахIман абураб цIар нилъер БетIергьанасдаги букIаго, кинха нилъеца тавбу нахъе бахъун толеб? Чанго чияс абулебцин рагIана: «Щиб мунагьила жинца гьабулеб, чиги чIвачIила, бикъичIила, хъамичIила». Кинха нилъеда бичIчIулареб, мунагьаздаса рацIцIадал чагIи гIицIго аварагзаби гурони рукIунареллъи? Мунагь мунагьлъун бихьунгутIиги гIураб гъалатI гьечIищ нилъер? Гьелдасаги кIудияб гъалатI гьеб мунагьалдаса тавбу гьабунгутIиги гьечIищ? Нилъерго щибаб къоялъ гьарулел рикIкIен гIемерал мунагьал мунагьаллъун рихьизеги, гьездаса гьоркьоса къотIичIого ракI-ракIалъ тавбу гьабизеги тавпикъ кьеги нилъее, хириял бусурбаби.  