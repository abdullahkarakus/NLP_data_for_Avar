Эбел-инсуца кIвараб хIаракат бахъизе ккола гIолохъаби ригьнаде руссинаризе. Лъимал гIужда ригьнаде руссинарунгутIи гIемерал балагьазул, питнабазул аслу буго. БатIи-батIиял гIадатазухъ балагьун, нилъецаго ургъарал шурутIазда базе гьабун, гIемераз нахъе тIамулеб буго, ригьин гьаби ва гьелги хIарамаб жоялде руссунел руго. РачIаха нилъ гIенеккизин ва гIамал гьабизин, гIадаталги рехун тун, шаргIалъ бицунелъухъ.  Аварагасул  хIадисазда рекъон лъикIай чIужу ккола гьаб дунялалъулги ахираталъулги рокъоб талихI жинда бухьинабурай гIадан. Аюбица (р.гI.) абун буго Аварагас  абунин: «Дунял буго матахI, дунялалъул матахIалда жаниб бищунго лъикIаб жоги, лъикIай, Аллагьасдаса хIинкъулей гIадан йиго», - ян.  Ригьин гьабиги, чIужу ячинги аварагзабазул суннат ккола. Аварагас  абун буго: «Аварагзабазул, илчизабазул нухалдасан ункъо жо буго. Магжил расазда хина лъей, берцинаб махI гьаби, сивак бахъи, никахI гьаби». Абу Гьурайратица бицун буго Аварагасдасан  рагIанин: «Аллагьасдаса хIинкъиялдаса хадуб, муъминчиясе лъикIай чIужуялдаса пайда цIикIкIараб жо гьечIо, жинца амру гьабураб мехалъ жиндие мутIигIлъулей, росас бербалагьи гьабураб мехалъ рос воххизавулей, рос гьедараб мехалъ росасул гьа хвезабичIого гьеб тIубазабизе хIалтIулей, рос жиндаса рикIкIалъараб мехалъ жиндир напсалъулъги, росасул боцIиялъулъги, жиндир черхалъулъги насихIат гьабун хьвадулей», - ян.  ТIоцебесеб – Аллагьасе щукру гьабулеб ракI, кIиабилеб – Аллагь рехсолеб мацI, лъабабилеб – балагьазде сабру бугеб черх ва ункъабилеб – жиндир напсалъулъ, ялъуни росасул боцIиялъулъ гIасилъуларей чIужу. Анас асхIабас (р.гI.) бицунеб буго, Аварагас  абунин: «Аллагьасдаса хIинкъулей чIужу жиндие ризкъилъун Аллагьас кьурав чиясе Аллагьас кьун буго бащадаб дин, гьеб хутIараб бащалъиялда жанив гьев Аллагьасдаса хIинкъи хутIула гIицIго. Каламалъул хIасил, лъикIай чIужу йигони гьев чиясул бащадаб диналъе гьелъ квербакъулин абулеб буго Аварагасул  гьаб хIадисалда. Гьединай лъикIай чIужу щванани щиб нилъеца гьабизе кколеб? Нилъеца цIунизе ккола ригьин-цIа гьабиялъулъ тIоцебесеб галиялдаса байбихьун Аварагасул  суннат. ГIАБДУЛЛАГЬ МУХIАММАДОВ, «АС-САЛАМАЛЪУЛ» РЕДАКТОР