Аллагь ﷻ рехсей, гьесие гIибадат гьаби буго нилъер гIумрудул магIна ва ахир талихIаблъун батиялъе сабаб. МаркIачIул ва боголил каказда гьоркьоб мехалда абула гIадамал гIибадат-гIамалалдаса гъапулъараб заман бугин абун. Гьеб гIуж буго маркIачIуда паризаяб как бан гуреб гIемерисез цогидаб гIамал гьабиялде кIвар кьолареб. ГIадада гурелъул гьеб заманалъе цIарги кьун бугеб, гIадамал Аллагьасдаса ﷻ машгъуллъараб заманалда какал ралезул гIужилан абураб.  Гьеб заманалда ралел каказда абула авабиназул какалин. Гьезул хиралъиялдаса буго ТIабараниясдаса бицараб хIадисалъулъ аварагас ﷺ абураб: «МаркIачIул как бан хадуб анлъго ракагIат суннатаб какалъул баялъ чиясул мунагьал чурула, ралъдал полопгIан гIемерал жал рукIун ратаниги», - ян. Гьединго аварагас ﷺ абун буго, гьел каказул 20 ракагIат бан щив чи вугониги, Аллагьас ﷻ гьев Алжаналда рукъ кьун вохизавилин абун. «МаркIачIул ва боголил каказда гьоркьоб, щибго каламги гьабичIого, анлъго ракагIат (суннатаб какил) барав чиясе Аллагьас ﷻ 12 соналъ гIибадат гьабураб гIадаб кири хъвала», - ян (Тирмизи).  Аль-Фашани абурав гIалимчияс бицун буго, аварагас ﷺ абунин: «Аллагьас ﷻ жиндир дин цIунизе бокьарав чияс маркIачIул какил ратибаталда хадуб кIиго ракагIат байин абе, щибаб ракагIаталъулъ, АлхIамалда хадуб, анлъго нухалъ Къулгьу ва цо-цо нухалъ кIиябго КъулагIузубиги цIалун», - ин. Гьеб как бан хадуб цIализе лъикIаб бугин абун «Аль-Маслак» абураб тIехьалда рехсолеб буго гьаб дугIаги: «Аллагьумма инни аставдигIука имани фи хIаяти ва гIинда мамати ва багIда мамати фахIфазгьу гIалайя, иннака гIала кулли шайин къадирун». Я Аллагь ﷻ!».  Авабиналъул гIужги щола маркIачIул как бан хадуб, боголил как ахIизегIан. Гьел разе лъикIаб буго маркIачIул какил ратибатал ран лъугIидал. Раялда тIадчIей гьабулев чиясе, гIуж борчIун ккани, бецIизеги суннатаб буго. Сапаралда вукIун, маркIачIул как боголиде данде босулеб батани, гьеб хIалалдаги боголидаса хадуб базе бихьизабун буго.  Авабиназул какил ракагIатазул бищун дагьаб къадар буго кIиго, гьоркьохъеб – анлъго ва бищун цIикIкIун - 20 ракагIат.