Рос-лъадул гьоркьоблъи цIунизе кIиязго тIуразе кколел тIадкъаял руго шаргIалъ рихьизарун. Гьебги - хъизан цIуниялъе гIоло. Кинал ритIарал ругелали лъазе ккани, кIиязухъгоги гIенеккун къотIизе ккола хIукму. Щивас жиндехунго одеяло цIалеб бугони, гьеб тIу-тIун бачIуна.  Гьелдаго релълъун, кидаго дагIба-рагIиялда ругони, хъизан биххула. Гьеб иш лъикIалдалъун тIубазе бокьун батани, мун гIакъилго хIалтIизе ккола. РукъбакI цIунулеллъун руччаби ругелъул, хъизан биххичIого букIинелъун гIемераб жо данде бачине ккола дуца. ДагIба-къец щибаб хъизамалда букIуна. Амма гьеб сабаблъун хъизан биххизе бегьуларо.  ГIакъилай, цIодорай чIужугIадан рокъой йигеб рукъ гьелъул баракаталдалъун Аллагьас ﷻ биххизе толаро. ГIицIго Аллагьасе ﷻ гIоло, росасул адаб, гьес малъараб гьабун, гьесда цере тIуразе кколел хIукъукъал тIуран йигони, Аллагьасул  ﷻ разилъи щвела. Росасе мутIигIлъи ккола Алжан насиблъиялъе сабаб. Аллагьас ﷻ кумек гьабеги. Дур росасул цIакъ захIматаб гIамал бихьула. Гьединаб гIамалги букIуна загIипал, жидедаго ракIчIей гьечIел бихьиназул. АскIор ругел, жидедаса загIипал гIадамаздалъун жиндилъго гьечIеб къвакIи бихьизабула гьез. Гьединал гIадамалгун кIалъалаго, гьез чIвалел гIайибазул миллат гьабичIого тей буго дару. Абулеб жоялда жиндиргоцин ракIчIун букIунаро гьединазул. Гьесие къваригIараб жо буго мун данде дагIбади.  Гьесие бокьула ва гьесул мурад тIубала мун данде къацандизе байбихьидал. Амма дуца хIал хисизе биччачIони, гьесул тату хола ва гьеб гIамал бихьизаби гьес тола. Цоги нухалъ «мун гIадинал азарго ругин» абидал, дуца абе «дида лъалин» абун. КватIичIого гьесда бичIчIула жиндаго аскIой къуватай гIадан йикIин. Хадусеб нухалъ дудехун гьабулеб кIалъайги хисизабизе буго гьес. ХIАДУР ГЬАБУНА
ЖАБИР МАЖИДОВАС