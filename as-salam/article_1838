21-абилеб гIасруялъ квешаб рахъалъ тIоцебесеб бакI кколин абизе бегьула. Цере рукIарал лъикIал гIадаталги лъугIун унел руго. Хасго интернет баккидал. Гьелдасаги къабихIго гIадамазул нич, яхI, къадру-къимат, ритIухълъи хвезабуна инстаграмалъ. Киназулго рахъана модельерал. Лъезе байбихьана кодобе щварабщинаб, гIумрудулъ лъугьа-бахъунеб. Цинги гIемерлъана жахIда-хIусуд, берккей ва гь.ц. Пайда буго гьездаса битIун хIалтIизабулесе. Амма лъалеб гьечIо гьеб битIун хIалтIизабизе. Хиянат, гукки гIемерлъун буго, хасго даранчагIазда гьокьоб. ХIиллачагIи гIемерлъун руго. Гьебги ккола къиямасеб къоялъул гIаламатаздасан. Жакъа гIадамазда гьоркьоб ритIухълъи тIагIунеб буго. Инсан гуккизе бокьараб багьана балагьулеб буго. Аварагасул   ритIухълъиялъул кутаклъиялъ тушбабаз гьесие кьуна «аминилан», ай божарав абун цIар. Гьединаб хьвада-чIвади букIана хирияв Бичасул расуласул. Нилъееги рекъола гьесдаса мисал босизе. Нилъер ислам букIине бегьуларо гIицIго цIарлъун, гьеб рекIелъ букIине ккола. ГIумар асхIаб вуго кIиабилев халип ва тIоцебе гьесдасан байбихьана ритIухъав халипайин абизе. Гьес абуна: «Дуца ритIухълъиялда тIадчIей гьаби, мун чIвалев вугониги», - ян. РитIухълъиялъ кидаго тIадегIан гьавула. Гьереси бицун хайир щвелин ракIалде ккараб бакIалда гьелъ чIового тола. РитIухълъиялъ чиясул гIамал-хасият къачIала, гьурмаде нур бачIинабула. Ункъавго халипасулги букIана кутакаб ритIухълъи, божилъи, умматалъулго ургъел гьаби. Гьезда хадув вачIарав ГIумар бин ГIабдулгIазизиеги кьуна кутакаб къимат гьесул ритIухълъиялъе гIоло, хIатта абула гьесги, ункъавго халипас бачараб гIадин, гIадлу-низамалда бачанин халипатилан. Шамиль Мухiаммадов  АС-САЛАМАЛЪУЛ» Мухбир