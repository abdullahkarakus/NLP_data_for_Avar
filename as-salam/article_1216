Баракатаб гьеб мажлисалда гIахьаллъи гьабизе рачIун рукIана Дагъистаналдасаго гьалбал. Мажлис берцин гьабуна гIелму гъваридал гIалимзабаз. ВагIзабигун цере рахъана исламиял гIелмабазул доктор, ЧIикIаб росдал имам Ацаев ГIабдулагь-хIажи, муфтиясул кумекчи МухIаммадрасул СагIадуев, мугIрузул мухъалда вугев муфтияталъул вакил Казим Темирбулатов ва цогидалги. РакIалде щвезавуна Мансурил МухIаммад-афанди, гьесул гIумруялъул сухъмахъал. Бицана гьес гьабулеб букIараб кIвар бугеб хIалтIулги. Гьединго жиндирго чорхол къуваталъул гьунарал рихьизаруна ГIумар ХIанапиевасги. Гьеб мажлисалъул аслиял рахъазул цояб ккола чуял тIами. Гьелда гIахьаллъизе рачIун рукIана гIемерал чотIахъаби. Гьезда гьоркьор рукIана Чачаналдаса рачIаралги. Цересел бакIал ккуразе кьуна гIарцулал сайгъаталги. Юргъачуязда гъорлъ Инхелоса устарасул цIаралда биччараб чу бачIана тIоцебесеб бакIалде. Зило росдал жамагIаталъ гьабун бугоан кутакалда лъикIаб хIадурлъиги. Гьалбадерие чIезабун букIана квен ва лъикIаб чай. ГIАБДУЛЛАГЬ МУХIАММАДОВ