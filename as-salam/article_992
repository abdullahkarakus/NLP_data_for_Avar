ШугIайб-афандияс гIелму цIализе байбихьун гIемер заман иналдего, гьесул эмен Аллагьасул къадар щун ахираталде ана. Гьеб баян гьабун гьес хъвалеб буго: «Эмен хун хадуб, дир пашманлъи бихьун, дида гурхIун, ХIурухъ росулъа гIалимчи Давудица рокъовеги ахIун, дида абуна: «Дур инсуца дида малъараб гIадин, дица дудаги гIелму малъизе буго», - ян.  ШугIайб-афанди хьвадана, доб заманалъ машгьурал гIалимзаби - Гьунухъа ИбнухIажарил вас ХIажихъе, ГIириб росулъ имамлъун вукIарав Рилъаса АхIмад-хIажихъе. Бицен буго гьесул мугIалимзабилъун рукIанин Багиниса ГIабдуллагь, ХIурухъа ГIабдуллагь апанди, Рочиса Мамадибир апандиги. Инсуца ШугIайб-афандиясда васият гьабун букIана: «Дуца гIелму тани, метерисеб къоялъ мун дихъе чIегIераб гьумергун вачIине вуго. Дун дудаса разияв вукIине гьечIо», - ян. Инсул васият камилго тIубазе кутакаб хIаракат бахъана ШугIайб-афандияс. Гьесда бацIцIадго лъалаан чанго батIияб мацI: гIараб, магIарул, азербайжан, гIурус, лъарагI ва фарси. ЦIалиги лъугIун, лъикIаб гIелму щварав гьев хIалтIана ЦIахуралъул къадилъун ва мадрасалъул мугIалимлъун. Хадуб гьев ана ЦIоралъул Жунайгъи абураб росдае имамлъи гьабизе. ЦIахуралда вугеб заманалда гьесда данделъана лъабго тIарикъаталъул устар: ЖабрагIил-афанди, ХIамзатхIажи-афанди ва КъусайхIажи-афанди.  ШугIайб афандияс хъвалеб буго: «Устарзабигун данделъаралдаса дие дунял рагIадлъун лъугьана. Гьездехун бугеб рокьиялъ, дун гьезда вухьарав гIадин, гьел тезе кIоларого лъугьана», - ян.  ТIоцебе ШугIайб-афандиясе тIарикъаталъул тарбия кьуна Къусай-афандияс. Гьес ШугIайб афанди гIемер халваталда тун, муршидлъиялъул макъамалде вахине гьавуна. 1893 соналъ Къусай-афандияс гьесие гIадамазда тIарикъат малъизе изну кьуна. Гьелдаса хадуб лъабго соналдаса гьесул устар Къусай-афанди хвана. Киниги ШугIайб-афандияс жиндирго устарлъи бахчана ва АхIмад Талалиясухъе муридлъун ана.  АхIмад Талали вукIана гIемерал устарзаби куцарав, машгьурав къутIбу. Гьес ШугIайб афанди анкьго моцIалъ халваталда тана ва гьесул камиллъи бихьидал тIарикъат малъизе изну кьуна. Гьелдаса хадубги ШугIайб афандияс анкьго соналъ жиндирго устарлъи бахчана. Цинги АхIмад Талалияс жиндихъего ахIун, гьесда амру гьабуна, гIадамазда тIарикъат малъеян. 1897 соналъ АхIмад Талали ахираталъул рокъове ана. Гьев хун гIемер заман иналде, кигIан камилав кIиго устарас ижаза кьурав вугониги, ШугIайб-афанди ГIасаса ГIабдурахIман-хIажиясул тарбияталде гъоркъе лъугьана. ГIелму-гIамал рекъарав, хIеренлъи-хIалимлъи камилав вукIиналъ гьесда батIи-батIиял цIарал абулаан: «Диналъул нур», «ГIарифуназул эмен», «Балъголъабазул ралъад», «Аварагасул ирс цIунарав хъаравул», - абун. ХIасан-афандияс «Сиражу-ссагIадат» абулеб жиндирго тIахьида хъвалеб буго: «XIX гIасруялъул ахиралда, ХХ гIасруял авалалда, Дагъистаналда бищун машгьурал шайихзаби рукIана: ШугIайб-афанди ва ГIабдру-рахIман-хIажи. ГIадамал битIараб нухде тIоритIиялъулъ, бищун цIикIкIараб пайда халкъалъе жидедасан щварал», - абун. (Хадусеб букIине буго)