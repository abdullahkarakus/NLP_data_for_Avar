ГIалимзабаз абун буго гьединаб макьу бихьи букIунин чиясулъ иман букIиналъул гIаламат ва холелъулги исламалда рухI босиялъе хIужа. Ибну ХIажарица «СахIихIул Бухариялда» тIад гьабураб жиндир тIехьалда, «Дун макьилъ вихьарав щив чи вугони, гьесда дун унго-унгоги вихьила», - ян абураб хIадисалъе рехсолел руго батIи-батIиял пикраби. Амма бищун хIакъаб, бичIчIизе кколеб пикру бугин рехсолеб буго, «Кинаб сипаталда авараг  вихьаниги, гьеб битIараб буго. Гьеб макьуги Аллагьасдасан  буго», - ян. Гьеб пикру битIараб бугин абураздасан вуго Къази Абу-Бакр ТIайиб гIадал бергьарал гIалимзабиги. Авараг ﷺ макьилъ вихьула ракIбацIцIадав, мунагьлъун лъугьине бегьулел гIадал пикраби ботIролъего рачIунарев ва гьел гIамалал гьаруларев чиясда. Авараг ﷺ макьилъ вихьи мурадлъун кквеялдаса лъикIаб буго сундулъго гьесда ﷺ нахърилъине ва гьес r динлъун тараб Исламияб шаригIат цIунизе цIакъ бахъизе. Гьесдехун ﷺ рокьи бижизабулеб ва гьес r таралда гIамал гьабизе кумек гьабулелдасан буго гIемер салават битIиги. Аварагасде ﷺ салават битIиялдалъун нилъеде БетIергьанасул ﷻ амруги буго. Живго аварагасги r абун буго: «Даражаялъул рахъалъ диде ﷺ цIикIкIун гIагарал нужер гIемер салават битIулел руго», - ян (Тирмизи). Инсанасул тIабигIат буго жинца гIемер гьабулеб жо макьилъ бихьулеб. Гьединлъидал, къойида жаниб чиясул рекIелъ аварагасдехун ﷺ рокьи, бухьен ва гьесде ﷺ салават гIемер битIи бугони, макьилъ гьев вихьиялдеги кIудияб хьул буго. Аллагьас ﷻ насиб гьабеги щивасе гьесдехун ﷺ рокьи ва гIемер макьилъ цеве вачIин! Амин! МУХIАММАДГIАРИФ КЪУРБАНОВ