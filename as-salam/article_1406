Гьаб буго дин гьарзалъараб заман. Рес буго бокьухъе гIелму тIалаб, гIибадат гьабизе. Амма ресал цIикIкIаниги иман загIиплъулеб буго. Мажгитаздаса рахъиндал кIочонеб буго ахират, рокьи цIикIкIунеб буго дунялалдехун. Гьаб буго дунялалъ гIемерав чи гуккулеб мех. Гьединлъидал лъазе ккола гIолохъанлъи цIакъ хехго тIаса унеб жо букIин. Гьеб гIужалда инсанас напс квегъичIони, кIудияв гIедал гьеб квегъизе захIмалъула. Гьеб хIалалда вукIаго хвелги тIаде бачIуна. Цогидаб хIадисалда буго: «Иманалда вукIаго чияс зина гьабуларо», - ян. Гьаб хIадисалдасан аварагас ﷺ баян гьабулеб буго бусурбанчиясухъа чIахIиял мунагьал ккезе рес букIин, амма гьеб мунагь гьабулаго ялъуни гьелда даимлъулаго гьесдаса иман батIалъулеблъи. Иманин абуни ккола жив цIунулеб нур. Зина гIадал чIахIиял мунагьал гьаридал, ТIадегIанав Аллагьас ﷻ  гьесдаса гьеб нур нахъе босула. Цинги гьев хутIула бецIлъукь. Гьеб хIалалда вукIаго шайтIаналъе гьев къосинавизеги бигьаго букIинарищха. Масала, тIубараб гIумруялъ гьабураб лъикIаб гIамалалъ ва гIибадаталъ чиясул иман 100 проценталде бахинабула. Цинги зина гьабиялдалъун гьеб 100 процент цIидасан гIодобе бортула. ТIубараб гIумруялъ гьабураб гIамал хвезабула гьабураб цо зинаялъ. Гьеб мехалда цIидасан байбихьизе ккола лъикIал гIамалаздалъун иман цIикIкIинабизе ва цIидасан зина гьабичIого тезе. Амма гьеб хIалалда, ай мунагьал гьарулаго гьесул рухI бахъани, лъикIал гIамалазул чIобогояб таргьагун Аллагьасда ﷻ  цеве эхетизе ккола. Аллагьас ﷻ  цIунаги гьелдаса.
 ХIисаб гьабеха, 60 соналъ гьабураб гIибадат гьабураб цо зинаялъ хIурудахъ инабун батула. Мискинчи кваназавураб кIиго панкъ букIинчIебани, ахир мекъи ккезехъин букIун буго. Зина гьабулел рукIарал гIадамал къиямасеб къоялъ ратIа рахъизелъун гьезда хасаб гIаламат букIуна. Гьезул гIавратаздасан букIуна кутакалда рокьукъаб махIги. Гьезул гьурмалги рухIулел рукIуна жужахIалъул цIаялъ. КАМИЛ МУХIАММАДОВ