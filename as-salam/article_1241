ТIадегIанав Аллагьас ﷻ инсанасе кьуралщинал нигIматал рикIкIун бажариларо. Амма гьезулъ мунагь ккун хадуб тавбу гьабизе инсанасухъе ихтияр кьей ккола бищунго кIудияб нигIматазул цоябги МухIаммадил умматалъе бугеб талихIги. Тавбуги буго багьаяб магIданалда тIад лъугьараб чороклъи бацIцIине хIалтIизабулеб лъим гIадаб жо. Лъим хIалтIизабидал чороклъи унеб гIадин, тавбу гьабидал черхги мунагьаздаса гIицIлъула ва Аллагьасде ﷻ буссуна.
 Аварагзаби гурелъул, нилъехъа гъалатIал лъугьуна, мунагьаздеги ккола. Амма гьабуралдаса ракI бухIи ва кантIун цоги нухалъ гьелде тIадруссунгутIизе гIакълу хIалтIизаби гьунар гIей ккола чиясулъ бугеб бахIарчилъи. КIудияб букIа, гьитIинаб букIа, кинаб бугониги мунагь ккун хадуб БетIергьанас ﷻ гьеб къабул гьабиларин абуралда релълъарал пикрабиги чорхолъе риччазе бегьуларо.  Щиб лъалеб, мукъулукъиде рухI щвараб заманалъ кинаб хIалалда нилъ рукIинелали? Гьаб заман буго хехаб гIажал тIаде щун параялъ рухI босун унеб, гьединлъидал, нахъбахъичIого, талихI батулелде пикру гьабун, тавбуялдалъун руссинин БетIергьанасде. Тавбуялъул байбихьи буго Аллагьасда ﷻ божи. Унго-унгояб кагIидаялъ Аллагьасда ﷻ  божулевлъун чи вугони, гьесда кIоларо БетIергьанасде гIасилъулеб жо гьабун хадуб ракIбухIичIого вукIине. Цоги, тавбу буго гьабулеб гIибадаталъулъги аслияб, Аллагьасде ﷻ унеб нухалъулъги жиндалъун байбихьизе кколеб гIамал. Гьеб гьабун вачIарав Аллагьасеги ﷻ вокьула. ГIамалалъулъ тавбу бугев чияс цогидазе заралзиян гьабуларо, жиндаса зарал гьечIев гIадамазеги вокьула. БатIи-батIияб гIамал гьабун гIумру индал Аллагьас ﷻ  дун къабул гьавиларо, дилъ тавбуялъе бакIго гьечIоян абуралда релълъарал цо-цо пикраби рачIине бегьула чиясул ботIролъе. Амма гьел руго шайтIаналъул сихIраби, иблисалъул гуккиял.  Диналъул агьлу, бусурбаби, Аллагьасул ﷻ рахIматалъул гIатIилъиялъе гIорхъи гьечIо, рорхатал мугIрулгIан, ралъдалъ полопгIан гIемерал мунагьалгун рачIаниги Аллагьас ﷻ лагъзадерил тавбу къабул гьабизе ва мунагьал чуризе бугин ахIулеб буго хирияб Къуръаналда. Гьелдаса кIудияб рохелги гьечIо, нилъее къваригIараб буго пикраби гIодоре риччазарун тавбуялъул нуцIа рагьизе. НуцIайин абуни буго цохIо тункараб килищалъ рагьуледухъ эркенго цебе. МУХIАММАД САЛМАНОВ