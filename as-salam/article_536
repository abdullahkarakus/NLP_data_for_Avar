        Исламияб диналъ руччаби ахIула росасдехун берцинаб бербалагьи гьабиялде. Росасул эбел-инсул адаб гьабиги росасул адаб гьаби ккола, бищун рокьулездасан гьел рукIиналъ. Гьаб ракьалда эбел-инсуе жидерго лъималазе бищун лъикIаб бокьула. ГIемер букIуна, лъикI рукIине бокьиялъул нияталда, росасул эбел васасул хъизамалъул ишалде гьоркьое лъугьиналъул хIужаби. Якьадалъ гIемер тIалаб гьабиялъ васасул хъизан биххиялдецин иш ккезабула. Кин бугониги, росасул эбел-инсул адаб гьабизе кканиги, гьелъ магIна кьоларо гьезие бокьанщинаб гьабун хIелизе кколин абураб, хасго цогидай нусалъулгун къецги бан. Щибаб жоялъул букIуна гIурхъи. Якьадалъулгун къец гьабичIого, гьеб суал росасда дандбараб лъикIаб букIина. Дандбалелъубги, кигIан мекъал жал якьадалъ гьарулел ругониги, росасе гьей какизе бегьуларо. Гьелъ гьарулел жал росасдаги бицун, гьесдаса тIалаб гьабе кин гьеб масъала тIубазабун лъикIин абун. Бицараб бичIчIулев рос вугони, гьев эбелгун кIалъала ва цогидал мисалалъе рачин мекъи букIин загьир гьабила. Къойидаса къойиде, соналдаса жакъаялде росасдехун лъикI йикIинеги жигар бахъе. Гьеб мехалъ кинабго нухда ккола.   Гьеб суалалъе чанго батIияб жаваб кьезе бегьула. Бищун бигьаяблъунги ккола гьеб хабар чIалгIанин абун якьадалда аби. Рес буго гьелдаса хадуб якьадалъ тIокIаб жо абунгутIизе, амма гьелда хадуб гьелго гIарзалгун васасда бакка-бахъи гьелъ гьабизе буго. Цинги дур рос вукIине ккола щибаб нухалъ эбелалда ва чIужуялда гьоркьоб бугеб дандеккунгутIиялъ бетIерги унтун, гьеб иш тIубазабулев. Гьелъул хIасил кинаб ккелебалиги лъаларо. Кинабго бараб буго росасул тIабигIат-гIамалалда. Гьединлъидал, хIаракат бахъе ццин бахъине биччачIого, берцинаб хIалалда якьадалда гьеб хIал бичIчIизабизе. Бищун бигьаяб букIина гьелъ абуралда разилъи загьир гьабуни, ва махсароде гьебги бачун, тIаса ккзабуни. Дур рахъалдасан квешаб жаваб гьечIолъи бихьидал, якьадалда жиндагоги чIалгIина дуде гIайибал чIвай.  