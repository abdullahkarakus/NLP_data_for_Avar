Замана сверула, сагIтал тирула, Сон хехго бачIуна, херлъун ватула. Инхоса ГIалихIажи     Нилъер гIумруялъул хехлъиги гьелдасаги цIакъ бекерулеб бугин абуни мекъи ккеларо. Нилъер мисалги буго самолеталде рахунаго, ракI багъаричIого букIине даруги гьекъон, кьижун ккарасул, цинги хехго унеб бакIалде щун ратарасул. Тасаввуфалъул ва тIарикъаталъул агьлуялъ бищунго мурид кантIизавулеб жо ккола хIухьал цIуни. Гьебги, Аллагь ракIалде щун, Гьев рехсолаго, хIузуралда тIами. Гьеб пикру исламиял ва шаргIиял гIалимзабазги цIакъ къабул гьабулеб жо буго. Гьелъул магIнаги ккола тIолабго гIумру ахираталъе пайдаяб жоялда тIамизе хIаракат гьаби абураб. Хирияб Къуръаналда Аллагьас абулеб буго: «Дица нужги жиналги рижичIо Дие гIибадат гьабизе гурони», - ян. Тасаввуфалъул агьлуялъ гьелъие магIна гьабулеб буго Жив лъазеян абураб бугин. Гьедин бугони Аллагь лъай тIалаб гьаби лъугьунаро Гьев щибаб лахIзаталда рехсечIони. Гьедин рехсезе ругьунлъизе ккола тIарикъаталъул хIакъикъияв устарасул тарбиялда гъоркь ругел. Гьедин гурин, жидее щивго хIажалъуларин чIарав чиясда щибха абилеб? Амма гьесул мисал букIуна кутакалда хIинкъи цIикIкIараб, захIмалъи гIемераб, нух-рахъ лъалареб, цадахъ гьалмагълъи гьечIеб нухалъул сапаралде лъугьарасул. Гьединазул гIемериселги мурадалде щвей къанагIатаб жо букIуна. Аллагьас кантIизареги битIараб нухде киналго. Жеги абулеб буго ГIалихIажияс, сон хехго бачIуна, херлъун ватулаян. Инсан вуго жиндир ракI чармидасаги къвакIарав чи. БотIрол рас хъахIлъаниги, горбол щекI букIкIаниги, тIом гургураниги мукIурлъизе бокьуларо ва разилъуларо жив херлъулев вукIиналде. Херав чиян сверухъ ругез абураб мехалда ццимги бахъуна, гьеб квеш букIунги лъугьуна. Узухъда, гьедин чIеялъ гIолохъангогIаги хутIулевани гьев. ХутIуларо, херлъун, загIиплъун ватула. Щивав чияс кIвар бахъизе рекъараб буго гIумру гIибадаталда тIамизе. ХIакъикъияв устарасухъе ун, вирд босун, гьеб камилго тIубазабизе. Цевеккун арав ватани, гьабулеб зикруялъул къадар жеги цIикIкIинабун, захIмат баччун, рахIат рехун тун, эркенаб заман Аллагьасе тIагIаталда тIамизе. Алжаналъул агьлуялъул ракI бухIулеб жо бугин абулеб буго дунялалда гIадада, ай гIибадат гьечIого биччараб заман. Гьединги бугелъул, гьаб бачIунеб соналъ цIияб къуватгун Аллагьасе гIибадаталде руссине жигар гьабизе ккела. Аллагьас тавпикъ кьеги кинабго лъикIабщиналъе. Амин.    