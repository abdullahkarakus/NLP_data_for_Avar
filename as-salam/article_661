  Гьелги ккола: Гьал микьалго тайпабазул росулъ кинал ругониги, цонигияб тайпа махIрум гьабизе бегьуларо, щибаб тайпаялъе кьолеб бутIа бащадаб букIине ккола, цого-цо закагIаталда тIад хIалтIулел гIадамазе хутIун. ЗакагIат щолел тайпабазул цонигиял камуни, камуразе кколеб бутIаги ругезе буссинабула. Цо тайпаялде гъорлъе унел гIадамазул щивасе кьолеб бащад букIине тIадаб гьечIо. Цоясе цIикIкIун, цоясе дагь кьуниги бегьула. Ругел тайпабазулги, имам ШафигIиясул мазгьабалда рекъон, закагIаталъе мустахIикъал гIадамал дагьал гIорхъичIварал ругони, киназего щвезабизе тIалъула. ГIорхъичIвачIел гIемерал ругони, щибаб тайпаялдаса лъаб-лъаб чиясениги щвечIого гIоларо. Ресги букIун, мустахIикъал чагIазул цониги чи гьоркьов виччани, гьесие боцIилъун рикIкIунеб жоялъул бищун дагьаб къадар бецIизеги тIалъула. Цогидал имамзабазул бихьизабиялда рекъонин абуни, жамагIаталъ данде гьарурал сахIал ругониги, цо чиясе кьуниги гIола.    