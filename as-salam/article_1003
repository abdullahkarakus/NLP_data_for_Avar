«СахIихIул Бухари» тIехь экстремистияблъун лъазабун бугин рагIидал, бусурбабазда гьоркьоб гIемераб хабар букIана. Гьединлъидал, Дагъистаналъул муфтияталъ гьелда тIасан гьабураб хитIабалда хъвалеб буго:  «ХIурматиял бусурбаби, хIадисазул тIехь – «СахIихIул Бухари» Россиялда лъицаго гьукъун гьечIо. Гьеб гьукъун бугин абун интернеталдасан тIибитIизабулеб хабар бухьараб буго гьелъул гIурус мацIалде гьабураб таржамаялда. Хас гьабун гьеб тIехьалда тIасан буго хабарги ва низам цIунулез цере лъолел тIалабалги. Цоги нухалда абуниги, хIакъикъияб тIехь, ай «СахIихIул Бухари» лъицаго ва кибго гьукъун гьечIо». Гьединго гьукъун гьечIо ДРялъул ва татаразул муфтиятазул хIалтIухъабаз гIурусалде буссинабураб «СахIихIул Бухариги». 