СагIид-афандиги чIван, Къварид бугеб халкъалъе Къудратав БетIергьанас БитIун бачIараб канлъи.   Каранда ругъналги лъун Дагъистан угьдулелъул, Халкъ диналде ахIарав АхIмад-хIажи-афанди.   РахIму бугев Бичасул Болжал тIаде щвезегIан ТIад къараб божи-амру Жинца загьир гьабичIев.   ГьитIинаб къоялдаса Къуръан-хIадис цIаларав, ЦIар бугел гIалимахъе ГIелму босзе хьвадарав.   ГIамалгин хасиятал Халкъалъул ракIал цIалев, РекIелъ бугеб гьуинлъи Гьурмаца къватIиб кьолев.   Гьуинаб гIамалалъул Камилаб гIакълуялъул, ГIодов виччан гурони Чиясда кIалъаларев.   Заман чороклъунилан ЧагIмаллъиялде инчIев, Чилъиги рацIцIалъиги ЦIунун хьвадизе кIварав.   ЦIар бугев Устарасул, ГIабдулхIамид-афандил, Къавулъ тIегьан бачIараб ТIарикъаталъул рахас.   Устарасул наслудал Ирсалъе мустахIикъав, АхIмад-хIажи баркатлъун Ватаги мун халкъалъе.   Къварилъиялда хадуб ГIатIилъи камуларев, ГIаламалда гурхIулев РахIму гьарзаяв, Аллагь.   Гьадинаб нигIматги кьун Халкъ бохизе гьабурав, АлхIамдулиллагь,щукру, Щибаб рецц Дуе буго.  