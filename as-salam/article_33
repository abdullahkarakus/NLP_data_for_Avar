МахIачхъалаялда бугеб Гуманитариябгун педагогикияб колледжалда тIобитIана Хунзахъ районалъул ГьоцIалъ росдал гIолилазулгун дандчIвай.  Гьелда гIахьаллъи гьабуна Хунзахъ районалъул имамзабазул советалъул председатель АхIмад МухIумаевас, ДГИялда цебе бугеб тарихияб централъул нухмалъулев Мурадула Дадаевас, КIудияб ГьоцIалъ росдал имам СалихI СалихIовас, ГьитIинаб ГьоцIалъ росдал имам МухIаммадрасул ГIумаровас, районалъул гIолилазул гIуцIиялъул нухмалъулев Сайпула Шамхаловас ва цогидазги. КIалъазе рахъараз бицана жамгIияталда гьарулел лъикIал ишазда гIолилазги гIахьаллъи гьабизе ккеялъул ва гьединго вацлъиги гьудуллъиги цIунун, тарихги кIочене течIого гIумру гьаби щивасда тIадаб букIиналъул хIакъалъулъ. Данделъиялъул ахиралда, можороги рехун, бергьаразе кьуна сайгъатал ва аслияб сайгъатлъунги букIана ГIумраялде ине рес кьолеб путевка щвей.