Египеталъул Гиза шагьаралъул килисаялда цIа ккедал, гьенир жанир рукIарал лъимал хвасар гьаруна бусурбанчияс.  ЦIа ккеялъул хIасилалдайин абуни хвана 41 чи ва больницаялде ккана 14-яв.  «Килисаялда цIа ккун букIин бихьидал, ургъизе заман букIинчIо. Дун хехго жаниве кIанцIана ва беролеб бугеб цIаялъухъги кIкIуялъухъги балагьичIого гIадамал хвасар гьаризе лъугьана», - ян бицана МухIаммад ЯхIяца.  Гьев гIумру гьабун вуго килисаялда гIагарлъухъ бугеб минаялъув.  Лъималги къватIире рачун, цо херав чи хвасар гьавизелъун, кIиабизеги цIадулъе кIанцIана МухIаммад ЯхIя. Гьевги къвалакь ккун вачIунаго, ЯхIя хъущтIана ва гIодов ккана. ХъущтIиялъе гIиллаги букIана цIа свинабулез гIемераб лъим гьенибе тIун букIин.  ЯхIял бох бекана ва гьев больницаялде ккана. Гьесие баркала загьир гьабизе больницаялде вачIун вукIана килисаялъул хъулухъчиги. 