                  ХIабщи росдацайин абуни бан буго 1528 сон. Мажлисалъе хIадурлъи гьабизе байбихьун букIана моцIалъ цебе. Гьелъул хIурматалда тIобитIараб тадбиралда рукIана спортивиял къецалги. Спортивиял къецазда бергьаразе кьезе гIаммаб фонд букIана 120 азарго гъурущ. Гьединго вагIза насихIатги гьабуна. Мажлисалъе байбихьи лъуна районалъул имамзабазул советалъул председатель Шамил ГIусмановас. Гьес хIабщадерида баркана росдал къо ва киназего гьарана сахлъигун рохел.                    Мажлисалда кIалъарав росдал имам МухIаммадов Шамилица абуна: «Гьадинал мажлисал Буйнакск районалъул щибаб росдаца гIуцIизе бегьила. Нилъер рокьи цIикIкIуна ва цоцада лъала», - ян. Буйнакск районалъул бетIерасул ишал тIуралев Уллубий Ханмурзаевас абуна гьадинал данделъабаз халкъ цолъизабулин абун. Цинги тIоритIана спортивиял къецал ва ахиралда щивав чи кваназеги гьавуна.  Мажлис берцин гьабуна «Пехлеван» абураб палугьабазул къукъаялъги. Гьелъул нухмалъулев ккола АсхIабгIали ХIасанов. Росдал бегавул МухIаммад МухIаммадовас киназего баркала кьуна ва талихIгун рохел гьарана.  Мажлис лъугIизабизе гIадамал гIедегIулел рукIинчIо. Къасимех щвезегIанцин гIадамал гьениса камичIо.            