  Гьеб аяталъулъ БетIергьанас нилъее баян гьабуна Гьесул камилаб къудрат. Нужеца хIисаб гьабе, цо жоялдалъун БетIергьанас кинабниги жо батIи-батIияб кьераздалъун ва тайпаяздалъун бижана. Лъида хIалкIолеб цо жоялдалъун дунялалда бугебщинаб жо бижизе? Гьединго Аллагьас ﷻ рижана мугIрул, жидер кьер батIи-батIиял ругел: чIегIерал, хъахIал, багIарал ва гь. ц. Интернет цебетIураб заманалда гьединал мугIрул ратун руго Китаялъул бакътIерхьул рахъалда, Чжанъе Данся абураб бакIалда. Гьеб гьанже цIакъ туристал рачIунеб бакIлъунги лъугьун буго. МугIрузул кьерал раккулел руго кьурабазул кьераздасан. Унго-унголъунги гIажаибал кьерал руго гьел мугIрузул. Жеги гьединалго кьерал ругеб Виникунка мегIер буго Перу пачалихъалда. Гьелда абула «анкьго кьералъул мегIериланги». Гьеб буго ралъдал гьумералдаса 5200 метралъ борхалъуда. ХIатта гьеб мегIаралъул хъахIилаб ва меседил кьерцин буго. Перуялда ругел кьер-кьерал мугIрул гьанже нахъа гурони ратизе кIвечIо. ТIадегIанав Аллагьас ﷻ 1400 соналъ цебе бицана гьединал мугIрул ругин абун. ХIатта мугIрузул кьералги баян гьаруна. Къуръаналъ гьадинаб мугIжизат нилъее баян гьабулеб мехалда, нилъеца хIисаб гьабизе ккола. Китаялда ругел мугIрузул ва гьезул кьеразул аварагасда ﷺ лъица бицараб? ТIадегIанав Аллагь ﷻ вукIинарищ гьеб баян гьабурав ва бижарав. БетIергьанас Къуръаналда абун гьечIищ (магIна): «Гьаб буго ТIадегIанав Аллагьасул ﷻ иш, Жинца кинабго жо камилго бижарав ва щибаб жоялъул мухIканаб тартибги гьабурав, Аллагьасдаги кинабго лъала» (сура «Намл», аят 88).  