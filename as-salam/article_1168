Аварагасул ﷺ хIадисалда буго, хIалтIи гьабурав чиясе гьесул гIетI бакъвалалде гIарац кьеян абун. Нилъеда ккела гьеб кIвар бугеб жо гьечIилан. Амма аварагасул ﷺ рагIабазда жаниб кидаго букIуна гъваридаб магIна. ХIалтIи гьабурав чи вукIуна кидадай гIарац кьелебилан балагьун чIун. Гьединго налъи кьурав чиги балагьун чIун вукIуна кидадай нахъе кьелебин абун. Щайгурелъул гьесулги хьул букIунелъулха гьеб къваригIараб бакIалда хвезабизе бокьараб. Гьебин абуни цо-цоязда дунял кIалагъоркье буссаниги бичIчIуларо. Ибну МасгIудица «ИншааЛлагь» абун гурони къотIи гьабулароан, хадубги щулияб ният гьабидал чара гьечIого тIубазабизе ккола къотIи, гIузру гьечIебгIан заманалда жаниб. КъотIи кьолаго ният батани гьеб тIубазабичIого тезе абун, гьеб нифакъалдасан ккола. Иман загIипал чагIазе жеги цIикIкIун хIинкъи буго къотIи хвезабиялъулъ. Гьелъие жаваб гьабила шайих ГIабдулкъадир Гиланиясул рагIабаздалъун: «Иман загIипав чияс къотIи гьабидал чара гьечIого тIубазабизе ккола, гьесул хутIараб иман, якъин нахъе инчIого букIине». Жеги абула, лъабго жоялъ чиясул къимат борхизабулин: кьураб къотIи тIубазабиялъ, напсалда хадуб халккеялъ ва бацIцIадаб нияталъ. ГIакъилзабаз абула гьереси бициналда хIинкъарав чияс къотIи-къаял дагь гьареян. ГIезегIан чияс живго вацIцIад гьавизелъун бицуна гьереси, цо бакIалде кватIун вачIарав мехалъги берцинаб гIузру бачинчIого чIванкъотIун гьерсал рицунев ватула. Щай нилъее гьечIеб бакIалдаса балагь тIаде цIан, шаригIаталъ малъунги букIаго кинабго жо бугеб куцалда берцинго бицеян. Гьелъулъ кIудияб баракатги буго. ШАМИЛ МУХIАММАДОВ