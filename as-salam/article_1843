Гьеб аяталъул хIакъалъулъ рагIичIев чи ватиларо. Къуръаналъул бищун хирияб, бищун къиматаб, бищун кири цIикIкIараб аят ккола гьеб. Гьелъул хиралъаби рикIкIине нилъеда хIал кIоларо. Гьале гьеб аят:   Муса авараг Аллагьасул  амру тIубазабизе лъугьана. Кинниги сардил лъабго бутIаялъул кIиго бутIа индал гьев квешго макьихун, накабазде вортана. Сахаб сордоялъ щулаго ккун рукIарал кIиябго цIорол кесек гIодобе бортун, рекун ана. Цинги вахIюялдалъун Аллагьас  Мусаде хитIаб гьабун абуна: «Ле, Муса! Дун кьижулевлъун вукIаравани гьадаб кIиябго цIорол кесек бекарабго гIадин зобал ракьалдеги рортун, кинабго хвелаан», - илан. Цо-цо гIалимзабаз абуна МухIаммад аварагас гьеб лъугьа-бахъиналъун бицунеб мехалъ рещтIараб аят батизе бегьулин аятул Курси. Имам СуютIиясги «АлИткъан» абураб тIехьалда хъвалеб буго гьеб сура къаси сардилъ рещтIанилан, амма гьеб Мусал лъугьабахъиналъул гьес рехсон гьечIо. ТIадегIанав Аллагьас рещтIарал аятазул дуда аскIоб бищун тIадегIанаб кинаб бугебин аварагасда цIехедал, аятул Курси бугин абуна. Хирияв аварагас  абуна: «Паризаял каказда хадуб аятул Курси цIалулев чиясе Алжаналъуве лъугьине хвалица гурони квалквал гьабиларо. Гьеб аят цIалиялда тIадчIейги гIабидас ва ритIухъас гурони гьабиларо», - ян. ШайтIаналдаса цIунизелъун букIине кьижизегIан цебе аятул Курси цIализе лъикIаб буго. ГIаишатидасан бачIана аварагасги r лъикIаблъун бихьизабун бугин гьеб. Абу Гьурайратица бицана: «Цо нухалъ аварагас дида рамазан моцIалъ бакIарараб закагIат цIунизе тIадкъана. КватIичIого дихъеги вачIун цо чияс жиндиего квен бакIаризе байбихьана.  Дица, гьевги ккун, абуна: «АллагьасхIаги, дица мун чарагьечIого аварагасухъе  вачине вуго», - ян. Гьев чияс абуна: «Дун къварилъиялде ккун вуго. Дир кIудияб хъизан буго, дун кутакалда гьеб квеналде хIажатав вуго!» - ян. Гьел рагIабаздаса хадуб дица гьев виччан тана. Радал аварагас  дида цIехана: «Я, Абу Гьурайра! Дуца ккурав чияс щиб сон гьабураб?» - илан. Дица абуна: «Я, Бичасул авараг  гьев чи зигардана кIудияб хъизан бугин ва кутакалда хIажатавги вугин абун. Цинги ракIги гурхIун виччан тана дица гьев», - илан. Аварагас  абуна: «Гьес дуе гьереси бицана ва гьев жеги вачIинеги вуго», - ян. Аварагас  вачIине вугин абидал, дун гьев чиясухъ балагьун чIана. КватIичIого гьев вачIана ва цIидасан квен бакIаризе жувана. ЦIидасан гьевги ккун дица абуна: «Гьанже дица мун аварагасухъе вачина», - ян. Гьев чияс абуна: «Виччанте, дир хIажалъиги бугелъул, дир гIемерал лъималги руго ва дун тIокIалъ гьанивеги вачIинаро», - ян. РакI гурхIун гьанжеги виччан тана ва радал аварагас  цIидасан цIехана дида: «Я, Абу Гьурайра! Дуца ккурав чияс щиб сон гьабураб?» - илан. Дица абуна: «Я, Бичасул авараг  кутакалда хIажалъи бугин ва лъималги гIемер ругилан абидал, ракI гурхIун виччан тана дица гьев», - илан. Аварагас  абуна: «Гьес дуе гьереси бицана ва гьев жеги вачIинеги вуго», - ян. Гьев вачIиналъухъ балагьун чIедал, кватIичIого тIаде щвана гьев ва цIидасан квен бакIаризе лъугьана. Дица абуна: «Гьанже дица мун аварагасухъе  вачинчIого теларо. Дуца лъабабилеб нухалъ абулеб буго тIокIав вачIинарин, амма цIидасанги вачIунев вуго», - илан. Гьеб мехалъ гьес абуна: «Дуца виччани Аллагьас   дуе пайдаяллъун гьарулел рагIаби малъила дуда», - ян.  Дица гьикъана: «Кинал рагIаби гьел?» - илан. Гьес абуна: «Кьижизе вахунаго аятул Курси авалалдаса ахиралде щвезегIан цIале. Гьедин цIалани радал макьидаса ворчIизегIан Аллагьасул  рахъалъан мун цIунизе чи вачIина ва шайтIаналдаги дуде гIагарлъизе кIоларо!» - ян. Гьанжеги виччан тана ва радал аварагас  цIидасан цIехана дида: «Я, Абу Гьурайра! Дуца ккурав чияс щиб сон гьабураб?» - илан. Дица жаваб гьабуна: «Я, Бичасул авараг , гьес абуна Аллагьас  дие пайдаяллъун гьарулел рагIаби малъилин, цинги дица гьев виччана», - ян.  Аварагас  гьикъана: «Кинал рагIаби гьел?» - илан. Дица жаваб гьабуна: «Гьев чияс дида абуна кьижизе вахунаго аятул Курси авалалдаса ахиралде щвезегIан цIалеян. Гьедин цIалани радал макьидаса ворчIизегIан Аллагьасул  рахъалъан мун цIунизе чи вачIинин ва шайтIаналдаги дуде гIагарлъизе кIоларин абун».  Хадубги Абу Гьурайраца бицана хирияв аварагас  абунин: «Живго гьерсихъан вугониги гьес дуе битIараб бицун буго! Гьаб лъабго сордоялъ щивгун кIалъалев вукIаравали лъалищ дуда, Абу Гьурайра?» - ян. Лъаларин дица абидал, аварагас абуна: «Гьеб шайтIан букIана», - ян. (Бухари) Жабир  Мажидов