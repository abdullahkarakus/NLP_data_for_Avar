Гьелда тIасан гIемерал суалалги рукIуна. ГIадамаз гьеб цIехейги кутакалда лъикI буго. ГIадамаз исламияб лъайлъидалха тIалаб гьабулеб бугеб. ХIажатаб гIелму тIалаб гьабиги паризаяблъун букIин нилъеда лъала. Какал къокъ гьаризеги данде росизеги бегьула цо рахъалде сапаралъул манзил гIураб бугони. Сапарлъун чIола 85 километралдаса цIикIкIараб нух бугони. Цо-цояз 92 километралдаса цIикIкIараб букIине кколинги абулеб буго. Къокъ гьабизе бегьула ункъо ракагIаталъул какал, ай къалъул, бакъанил, боголил. Какие ният гьабулаго къокъ гьабизеян абунги ният гьабизе ккола. Цинги ункъо ракагIаталъул бакIалда кIиго ракагIат бала. Данде босизе бегьула, къалъул как - бакъанил какалде, бакъанил как - къалъул какалде, гьединго данде росула маркIачIул - боголил какалде, боголил - маркIачIул какалде. Как цебе босулеб бугони, лъабго шартI къваригIуна: цебесеб как бухьунаго яги какилъ салам кьелалде хадусеб как данде босизе абун ният гьабизе ккола, цинги тIоцебе цебесеб как бала, хадуб кIиабилеб как базе ккола.  Цебесеб как барабго гьоркьоб гIемер заман биччачIого, къамат гьабурабго, кIиабилебги как бухьине ккола. Гьал лъабазулго цониги шартI камуни, хадусеб как цебесебгун данде босизе бегьуларо, гьеб жиндир гIужда базе ккола.  Цебесеб как хадусебгун данде гьабулеб бугони, цебесеб какил гIуж букIаго ният гьабизе ккола гьеб как хадусеб какалде данде босизе бугилан абун. Цинги хадусеб какил гIуж щвараб мехалъ, цин цояб, цинги цояб как бала, бецIунинги абун ниятги гьабизе кколаро. Как цебе босулаго цIунизе кколел лъабалго шартIал, как хадуселда тIаде босулаго цIунизе тIадал гьечIо, амма цIунизе суннатал руго.  Сапаралде унев чияс какал данде росиялъулги гьел къокъ гьариялъулги хIукму лъазабизе ккола. Гьелги лъачIого цо-цоял лъугьуна гьел данде росизе ва къокъ гьаризе, гIемерисеб мехалъ мекъиги гьабулеб батула. Гьединлъидал нилъеца гьелъул лъалезда цIехон мухIкан гьабизе ккола. ШАМИЛ МУХIАММАДОВ,
«АС-САЛАМАЛЪУЛ» МУХБИР