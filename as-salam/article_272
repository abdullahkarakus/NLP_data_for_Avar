            Гьаб ахирал къоязда цIакъго хIалуцун руго Палестинаялда кколел тунка-гIусиял. КIудияб захIмалъиялде ккезарун руго гIемерал бусурбаби, хасго лъималгун руччаби. Гьеб хабаралъ ракI унтичIев чиги цониги ватиларо бусурбабазда гьоркьов. Абизе бегьула, бажарараб жо гьабулеб бугин Дагъистаналъул бусурбабазгийилан. Гьале къокъаб заманалда жаниб саламатаб къадар гIарцул бакIарана Палестинаялъул бусурбабазе. Гьединго щивав чияс жиндир дугIадулъ ва рузманалда мажгитахъ Аллагьасда гьарулеб буго гьезда тIад бугеб захIмалъи тIаса босейин абун. Къиямасеб къоялде заман гIагарлъарабгIан питнаби цIикIкIине ругин Бичасул аварагасул ﷺ хIадисаздасан лъала нилъеда. Абугьурайратидаса бицараб хIадисалда буго: «Къиямасеб къо чIоларо ракьалдаса гIелмуги тIагIинчIого чIвай-хъвейги цIикIкIинчIого», - ян. Гьеб заман тIаде щваралдаса гIезегIан мех ана. Ракьалда тIад зулму цIикIкIун, гьереси-гъибат, цIогь, хиянат, хъамалчилъи ва цогидалги квешал рахъал гIемерлъун руго.             Нилъ руго Аллагьасул лагъзал. Гьаб дунялалъул тадбир кодосевги нилъ рижарав ва хьихьулев БетIергьан вуго. Нилъер иш буго нигIматазухъ шукруги, захIмалъиялда сабруги гьабун, дунялалда кьурал къоял инарулел рукIин. Нилъеда бажарулеб жо буго тIолгодунялалъулго бусурбабазе балагь-къварилъи тIаса босагиян хириял гIужазда дугIа гьабулел рукIин.      