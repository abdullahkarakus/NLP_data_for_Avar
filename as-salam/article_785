    ГIалимзабаз абулеб буго, цаби рацIцIад гьари гуребги, сивакалъ гIусазул унтабазеги кумек гьабулин абун. Сивак хIалтIизабизе бегьула мацI бацIцIад гьабизеги. Гьеб кколелъулха батIи-батIиял бактериял тIад лъугьунеб бакI. Цо нухалъ гьеб хIалтIизабуни, кIиго сордо-къоялъ  кIалдир рукIунел заралиял жалаздаса цIунун хутIулел руго. Сивак гIемер хIалтIизабиялъ  кумек гьабула хъалиян тезеги.       Сивак гьабула «Арак» абураб гъотIол кьолбодаса ва гIаркьалабаздаса. Гьеб бижула СагIудиязул ГIарабиялда, Индиялда, Пакистаналда, Йеменалда, Африкаялъул цо-цо улкабазда. Бижизеги гьеб хIинцго бижула, гъветIги гьелъул кидаго гIурччинаб, гIезегIан борхатаб, гIемерал гIаркьалаби ругеб букIуна. Гьеб хIалтIизаби буго кутакалда аварагас ﷺ  кIвар кьолеб букIараб суннатги. Сивак буго Аллагьасеги ﷻ бокьулеб гIамал. Ибну ГIабасица бицараб хIадисалда буго: «Сивакги бахъун бараб кIиго ракагIат дие цIикIкIун бокьила, гьебги бахъичIого бараб лъабкъоялда анцIго ракагIаталдаса», - ян. РухIияб рахъ халгьабун гуребги, гьелъулъ буго чиясул сахлъи цIуниялъе гIемерал пайдаби. Сивак хIалтIизабизе ккола кьижилалде цебе ва макьидаса рорчIидал, кванайдал. ХIалтIизабун хадуб чуризеги лъикIаб буго. ЦIунулелъулги кIалтIу къараб жоялда жаниб тоге, тIад ккал чIвала.     Ибну Къайим абурав гIалимчияс «АтI-тIибу ннабавия» тIехьалда рехсон руго сивак хIалтIизабиялъ гьарулел пайдаби: ГIалимзабаз чIезабун буго сивак хIалтIизаби пайдаяб бугин хвараб ца, гIус бахъун хадуб лъугьараб хьверд къотIизабизе ва цIияб баккулелъе. Сивакалъулъ бугеб триметиламин абураб гIуцIиялъгун «G» витаминалъ кумек гьабулеб буго дабал щула гьаризе, гьезда лъугьарал ругънал сахлъизаризе, кьватIелал инаризе. Гьединго зама-заманалда сивак хIалтIизабиялъ чанго батIияб унти сах гьабула ва херлъидал гIакълуги цIодорлъиги цIунизе кумек букIуна.  