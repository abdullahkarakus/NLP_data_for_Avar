СихIру гьаби ккола бищун чIахIиял мунагьазул цояб, гьеб хIалтIизабиялдалъун инсан капурлъула. Гьезухъе хьвадулел гIадамазеги, гьезиего гIадаб, мунагь букIуна. Гьездаго релълъараб гIадаб жо ккола палихъабазухъе, жундул кIалъалел гIадамазухъе хьвади, телевизоралдасан рихьизарулел гороскопазда божи. Аллагьас  цIунаги гьелдаса. ЧIухIдае гIоло ретIел ретIиги какараб пиша ккола. Дарай ретIиги бихьиназе хIарамаб буго. Дунялалда дарай ретIарал бихьиназ ахираталда гьеб ретIине гьечIо. Гьединго бихьиназе хIарамаб буго меседил рахас, сагIат, баргъич ва цогидал меседил тIагIелал хIалтIизаризе. Чияр лъимер жиндираблъунго гьабиги чIахIиял мунагьаздасан ккола. Жиндираллъун гьарунин абун, гьел жиндираллъун рукIунаро, гьезие ирсалъул бутIаги щоларо, чияр яс яслъун ккурав чи гьелде балагьизеги, гьел цо рокъор рукIинеги хIарамлъула. Чияр васасде балагьизе, гьевгун цо рокъой йикIине чIужугIаданалъеги хIарамлъула. Гьелъухъги балагьичIого цо-цо бусурбабаз гьеб хIарамаб жо гьабулеб буго. Жиндир эмен гурев, цогидав чиясул вас вугилан абулев чи куфруялде гIагарлъулиланги буго хIадис. Кинго бегьуларо лъимералъе жиндир гуреб фамилия, инсул цIар кьезеги. ШаргIияб гIузру гьечIого, бокьун лъабго рузман тарав чиясул ракIалда Аллагьас мунапикълъиялъул мугьру чIвала, гьесул ракIги бецIлъула ва хъачIлъула, гьесул ракIалъе гьабураб вагIза-насихIаталъ пайдаги гьабуларо. Гьединал гIадамал алжаналдеги унаро, гьезие жужахI букIунилан абураб магIнаялда тIоритIел гьабулел хIадисалги руго. Бусурбабазул гIайибазда хадур лъугьунел гIадамазда хадур малаикзаби лъугьуна. Гьедин гIайибал цIехолел гIадамал Аллагьас  ракьулъ жанир рахчун ругонигицин халкъалдаги суризарула. АсхIабзаби ккола аварагзабазда хадусел, бищун Аллагьасе  хириял, Аллагьасул  вализаби. Гьезул садакъаде кьураб бащдаб сахIалда, цогидаз садакъаде меседил мугIрул кьуниги, гьебцин бащалъуларо. АсхIабзабазде хьандолел гIадамал Аллагьасул  нагIанаялъе хIакълъула. Авараг  вокьарал чагIазе гурого асхIабзабиги рокьуларо, гьев рихарав чиясе гьелги рихуна. Аллагьасул  Къуръаналъги Аварагасул  хIадисазги реццарал асхIабзабазда гIайиб чIвалел, ГIали асхIабасдаги МугIавиятидаги гьоркьоб ккараб жоялъе жидеда берцин бихьухъе хIукму къотIулел гIадамал ккола жидер гIакълуги лъайги кIалагъоркье сверарал бидгIачагIи. Аллагьас  гьеб пишаялдаса цIунаги бусурбаби. Гьанире щвезегIан гьал чIахIиял мунагьал росана Загьабиясул «Кабаир» абураб тIехьалдаса. Аллагьасул  макруялда божун вукIин абула мунагьалги гьарун, цинги Аллагьас  виччан тараб мехалъ, гьелъул ургъелги гьабичIого, Аллагьасукьаги  хIинкъичIого, Аллагь  гурхIулев вугиланги абун, квешаб гIамалалда даимлъиялда. ХIадисалда буго: «Аллагьас залим виччан тола, цинги тохлъукьего ккола. Хадув гьевги ворчIуларо», - абун. АРСЛАНГIАЛИ ГIУМАРОВ