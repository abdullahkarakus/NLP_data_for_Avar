  Аварагасда ﷺ цIехон буго: «Я Аллагьасул ﷻ расул ﷺ, щив вугев гIадамазул бищун зугьд бугев», - абун. Гьес ﷺ жаваб гьабун буго гьев чи вугила жинда хобги, тIаде бачIине бугеб захIмат-къварилъиги кIоченчIев, дунялалъул берцинлъабазул бищун хириялги рехун тарав, паналъулелдаса нахъе хутIизе бугеб тIасаги бищарав», - абун. Дунял рихиналде ва гьеб рехун теялде рачунел жал руго: – Ахираталъул пикру гьаби ва жив БетIергьанасда ﷻ цеве чIезе вукIин ракIалде щвезаби. Гьеб мехалъ жив шайтIаналдасаги бергьуна, напсги дунялалъул лазат-нигIматаздаса буссуна. Аварагас ﷺ абун буго: «Дунял муъминчиясул туснахъ, капурчиясул алжан буго», - ян. – Дунялалъул лазатал Аллагьасдаса ﷻ машгъул гьарулеблъун, Гьесда ﷻ аскIор щвезе ругел даражаби мукъсан гьарулеблъун бугеблъи ракIалде щвезаби. – Дунял тIалаб гьабулаго жиндиего щвезе бугеб свак ва гIодовегIанлъи гIемерлъи. Гьелъул паналъи ва тIаса ине букIиналъул хехлъиялъул пикру гьаби. – Аллагьасда ﷻ аскIоб гьелъул гIодобегIанлъиялъул пикру гьаби. Гьединго ракIалде щвезаби гьебги гьелда жаниб бугебщинабги Аллагьас ﷻ нагIана кьураблъун букIин. Фузайлица абун буго: «Дунял букIарабани хIалал гьабун кьезе бугин абун диде бакка-бахъи гьабун, дица гьелъул кIварго гьабилароан. Дие гьеб балкан кинниги гIодобегIанлъараб буго», - ян. – Дунялалдаса ахират лъикIаб букIин ракIалда цIуни. ХIадисалда буго: «Ахираталда дандеккун дунял гьечIо, нужер цояс ралъдалъ килищ къазабун хадуб гьелда хъвараб риччел гIадаблъун гурони», - ян (Мустадрак). БетIергьанас ﷻ кантIизареги ахираталда пайдаялъе батулеб лъикIалде!  