  Гьединго имам КъустIуланияс «Мавагьибу Ладуният» абураб тIехьалда хъвалеб буго: «Авараг ﷺ ккола тIолабго гIаламалъул сайид. Рузман къоги бищун хирияб буго, цогидал къоязда дандеккун. Салаваталъул хиралъи буго рузман къоялъ цIикIкIун цогидал гIибадатазда данде ккун. Дунялалдаги ахираталдаги умматалъе щвараб нигIмат ва лъикIлъи щола аварагасдасан ﷺ, ай ТIадегIанав Аллагьас ﷻ аварагасде ﷺ рещтIинабула ва гьесдасан умматалъе бикьула. Щолеб лъикIлъиги умматалъе рузман къоялъ щола. Гьеб къоялъ гьезие кьола алжаналъур рукъзал, алжаналде лъугьиндал гьезда гьебги батула. Гьеб къо МухIаммадияб умматалъе гьаб дунялалда гIидлъун ккола. Гьеб къоялъ бусурбабазе кутакаб пайда щола, гьезул хIажат БетIергьанас тIубала, гьарараб къабул гьабула. Гьеб кинабго бусурбабазе щвана авараг ﷺ сабаблъун. Гьелъ щукру ва рецц гьаби, гьединго, дагьа-макъаб бугониги гьесул хIакъ тIубайлъун ккола гьеб къоялъ салават гIемер битIи», - ян. Гьеб къоялъ цIализе хирияб буго сура «Кагьф». Гьелъул цIалулеб заман хутIун, хутIараб заман инабизе ккола салават цIалулаго. Аллагьас ﷻ тавпикъ кьеги нилъее гьеб къоялъ ва сордоялъ салават гIемер битIизе.    