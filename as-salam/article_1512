ТIатIи рекIин ккола къаркъалаялда кьаралъи цIикIкIиналдалъун кколеб унти. Киналго унтабазе гIадин гьелъиеги гьабизе ккола дару. Цо-цо мехалда чи кьаралъизе рес буго цониги унти сабаблъун, амма гIемерисеб мехалда сабаблъун кколеб жо буго гIемер кванай ва вагъа-вачари гьечIеб гIумру. Исламалда рекъон сахлъи ккола Аллагьас нилъее кьураб аманат. Аварагас  нилъ ахIулел руго гIумру битIун тIамиялде ва гьес  малъана унтаби нахъчIваялъе гIемерал сабабал ва унтидал дару гьабизе кколеблъиги баян гьабуна. Бусурбанчиясул сахлъиялъе кIудияб асар гьабула къойил балеб щуябго какалъги. Какалъ инсанасдаса ургъел тIаса босула ва нервабазул гIуцIиялъеги лъикIаб асар гьабула. Инсанасул сахлъиялъе кванда барабги гIезегIан цIикIкIун буго. ХIадисазулъ кутакаб кIвар кьола рамазан моцIалъ ва цогидал лъикIал къояз кIалал кквеялде. Кванил адабаздеги кIвар кьезе ккола. Масала, кванда цебе кверал чури, гIедегIичIого кванай, кванда цебе лъим гьекъей ва кваналеб мехалъ ва кванда хадуб гьекъечIого тей, гIемер кваначIого чIей. Аварагасул  хIадисги бугелъул кванирукъ лъабиде бикьейин абураб. Цо бутIа квание, цо бутIа лъиналъе, цо бутIа гьаваялъе теян. (Тирмизи) Цебе бицаралда бан, дуе лъикIаблъун бихьула гIумруялъул рухIияб рахъалде кIвар кьезе. Кьаралъи гIайиблъи кколаро ва кваназе бокьиги мунагь кколаро, гьеб квен хIалалаб батаралдаса нахъе. Кинниги цIакъго гIорхъолъа ун кванай аварагасул  суннаталда данде кколаро. Аварагасул суннаталдасан ккола гIорцIилалде нахъе вахъин. ЦIакъго гIемер кванай карагьатаб буго. Нилъер заманалда кьаралъи цIакъ гIемерал чагIазул гIунгутIи буго. Хасго гьелъ рахIат хвезабула гIолохъанал ясазул. Чорхолъ ругел унтабазда бан букIуна гIемерисеб кьаралъи тIаде бачIинги. Амма цIакъго гIемераб бараб буго гIемер кванаялда. ХIаракат бахъизе ккола квен дагь гьабизе. Гьеб дагь гьабиялдаго цадахъ спорталдеги тIаделъизе хIаракат бахъила. Амма цIакъго хехго хиса-басиял лъугьиналда хьул лъоге. ТIоцебесеб 2-3 моцIалъ цIакъ дагьго гурони тIаса килограммал ине гьечIо. Гьеб гьедин букIуна. Заман индал байбихьула хIалакълъизе. Жакъа кванил рахIаталдаса нилъго махIрум гьаруни, метерисеб къоялъ батIияб жоялдалъун талихI босун рохун хутIила. ГЬУМЕР ХIАДУР ГЬАБУНА
ЖАБИР МАЖИДОВАС