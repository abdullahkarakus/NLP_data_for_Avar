РатIлица чийин, чоца багьадурин абухъего батила, цо-цо чагIаз инсанасе къимат кьола гьесул ратIлихъ ва чвантихъ балагьун. Гьебин абуни буго бокьараб къоялъ тIаса ине рес бугеб жо.    ЧIухIарав, пахруяв, гIадамазде бер-ракIго щоларев, мискинасе кумек гурев, загIипасда гурхIел гурев, хъачIав чиясдаса щиб пайда бугеб жамгIияталъе? Лъие хIажат бугеб гьединасул берцинлъи, узданлъи, бечелъи? Мискинлъиялъ къвал барал ругониги, рукIуна гIадамал аскIор ругезул ургъелги гьабулел, язихъасда кверги чIвалел, вакъарасе квенги, къечарасе лъимги кьолел, хIажат ккедал жамагIаталда цадахъ къватIиреги рахъунел. Гьанже пикру гьабеха, кинал гьезул талихIаллъун ругелали? Инсанасул талихI гIуцIун буго лъабго жоялдасан: Аллагьасе рецц гьабулеб ракIалдаса, Аллагь рехсолеб мацIалдаса ва сабуралда бугеб черхалдаса. ТалихIалъул хIакъалъулъ кигIан гIемерал тIахьал цIаланиги щиб, гьеб батизе гьечIелъул гьаб лъабабго гIамалалда тIадчIей гьабичIони. Гьаб лъабабго гIамал нилъелъ камиллъани нилъ лъугьуна ракьалда лъикIлъи бекьулезул мухъилъе, лъикIал ишал гьарулезул кьеразулъе. Аллагьасул Каламалдаги бугелъулха: «БетIергьанасда жалги божулел, жидеца лъикIал ишалги гьарулел бихьиналги руччабиги лъугьуна алжаналде…», - ян.  