ЧIарада районалъул ЦIуриб росулъ тIобитIараб ифтIаралда гIахьаллъи гьабуна районалъул имамзабазул советалъул председатель ХIапизов ШагIбан-хIажица. Гьес баркала загьир гьабуна гьаб хирияб моцIалъ ифтIарал тIоритIизе «Инсан» фондалъе кумек гьабулелщиназе. «Нилъеда кIочене бегьуларо мискинзабиги рукIин. Нилъеда лъазе ккола, жакъа нилъехъа гIадин гьадин данде ракIаризе кIоларелги гIемер рукIин. Гьединлъидал нилъеца, тIоцебесеб иргаялда, БетIергьанасе рецц гьабизеги ккола. Гьединго гьабизе ккола къварилъиялда, захIмалъиялда ругезе дугIаги», - ян абуна ШагIбан-хIажица. Гьес баркала кьуна ГIабдулрашид Садулаевасе, ЦIуриб ифтIар тIобитIиялъул мурадалда, 120 азарго гъурущ кьуралъухъ.   