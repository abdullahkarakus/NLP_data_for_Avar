ЧIарада районалъул Багинуб росулъ тIобитIана нилъее баракат щваяв ШугIайб-афанди ракIалде щвезавиялъул хIурматалда мажлис.  Гьев мубарак ккола гьеб росулъа ва вукъунги вуго росдал хабзалалъ. Баракатаб мажлисалда гIахьаллъи гьабизе рачIаразда гьоркьор рукIана Хунзахъ районалъул ЦIияб БуцIра росдал имам ГIусман БатиргIалиев, Шамил районалъул имам ГIизудин ГIизудинов, БуцIра росдал бетIер МухIаммад-Расул ГIалиевич, МахIачхъала шагьаралъул имам Шамилил цIаралда бугеб мажгиталъул имам МухIаммад Сулейманов, ЧIарада районалъул имам Шамил ХIапизов ва гIемерал цогидалги. Данделъаразе саламги кьун кIалъана районалъул бетIерасул заместитель МухIаммад ГIумаров ва гьес абуна районалъул бетIер МухIидин МухIаммадовасги битIанин киназдего саламилан. Гьес баркала загьир гьабуна мажлис гIуцIаразе, хасаб баркала кьуна зиярат къачIаялъулъ кIудияб бутIа лъурав Идрис ГIабдулаевасе.   