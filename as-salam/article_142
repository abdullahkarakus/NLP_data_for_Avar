  ТIаде бачIараб унти захIматаб бугебгIан гьелъухъ щолеб кириги мунагьал чуриги кIудияб букIуна. Гьелдаго цадахъ, ТIадегIанас ﷻ  унти тIаде тIамидал, гьелъие дару балагьизе бихьизабуна. Аллагьас ﷻ  щибаб унтуда цадахъ гьелъие даруги бижана. Абу Усама ибн Шарикидасан бицана хирияв Аварагас ﷺ абунин: «Нужеца дару гьабе, Аллагьасул лагъзал. ТIадегIанав Аллагьас ﷻ  хвел тун батIияб унти рещтIинчIо дару гьечIеб», - илан. (Ибн Мажагь, Тирмизи, ибн ХIиббан) Унти тIаса инарулел сабабазул цояб ккола дугIа гьаби. ТIадегIанав Аллагьас ﷻ  амру гьабулеб бугелъул нужеца гьареян ва Жинца ﷻ  жаваб кьелин абун. Хирияв Аварагас ﷺ унти тIаде бачIиндал цIалулел рукIана гьал дугIаби: «Аллагьумма азгьибил баъса раббаннаси ва шфи фа анта Щафи ла шифаа илла шифаука шифаан ла югъадиру сакъама». (МагIна): я дир Аллагь, унти нахъе босе ва сахлъиги кье. Мун вуго сахлъи кьолевги сахлъи гьабиги гьечIо Дудасан ﷻ  гурони. Киналниги унтабаздаса сахлъи кьейин абун Дуда гьарулеб буго нижеца. Унтараб бакIалда кверги лъун, гьаб дугIаги цIализе лъикIаб буго: «Бисмиллагьи агIузу биГIиззатиЛлагьи ва Къудратигьи мин шарри ма ажиду ва ухIазиру». (МагIна): Аллагьасул ﷻ  цIаралдалъун байбихьула, Алагьасул ﷻ  ТIадегIанлъиялдалъун ва ХIалкIвеялдалъун цIуни гьарула дида батараб ва хъантIараб квешлъиялдаса. Унтарасде тIаде индал гьаб дугIа цIалила: «Бисмиллагьи аркъика мин кулли шайин юъзика мин шарри кулли нафсин ва гIайнин ва хIасидин. Аллагьумма яшфика бисмиллагьи аркъика». (МагIна): Аллагьасул ﷻ  цIаралдалъун цIуни гьарула зарал гьабулебщиналдаса. Нафсалъулъ, берзул ва хIасадалъул кинабниги заралалдасаги цIуни гьарула. Гьелдаго цадахъ Аварагас ﷺ унтаразда абулаан сахазеги дугIа гьабеян абун. Унтаразул дугIа къабулаб букIунелъул.  