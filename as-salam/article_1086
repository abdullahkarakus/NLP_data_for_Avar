«Россия – моя история» абураб тарихияб паркалда тIобитIана Дагъистаналъул гуманитарияб институт лъугIаразе дипломал кьеялъулаб тадбир.  Гьенире данделъун рукIана студентал, гьезул умумул, вузалъул нухмалъулел, педагогал. Саламалъулаб кIалъай гьабуна ДГИялъул ректор НухIкъади БахIмудкъадиевас. КIалъазе вахъарав муфтиясул кумекчи МухIаммад МухIаммадовас бицана студентазул букIине кколеб хьвада-чIвадиялъул хIакъалъулъ.  Гьединго кIалъана миллияб политикаялъул ва диниял ишазул рахъалъ министрасул тIоцевесев заместитель Гьарун Давидовги.  ДГИ лъугIун унезе лъикIабщинаб гьарана «Дагестан» РГВКялъул генералияй директор Камила ХIамзатовалъ, гIолилазул ишазул министрасул заместитель Сиражудин Галимовас, Лъай кьеялъул министерствоялъул вакил ГъазимухIаммад МухIумагъазиевас, «Женщины бизнеса» абураб жамгIияб гIуцIиялъул нухмалъулей Сефижат МухIаммадрасуловалъ «Россия – моя история» паркалъул директор Тимур Велихановас. Дипломаздаго цадахъ, лъикIал студентазе кьуна «Значимый вклад в развитие молодёжных инициатив и успешную работу в волонтёрских центрах Республики Дагестан» абурал грамотабиги.  Тадбиралда нашидал ахIана Юсуф АсхIабгIалиевас ва «ЧIикIаб» къукъаялъ.