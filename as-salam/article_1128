Амма гьев Аллагьасул ﷻ къадаралде щвана. Кин бугониги гьес байбихьи лъураб иш рагIалде бахъинабизелъун хIалтIана росдал жамагIат. ХIажатал сурсатал чIезаризе кумек гьабуна шагьаралда гIумру гьабулел росуцоял Гъазибеговаз, ГъазимухIаммадоваз, ХириясулмухIаммадоваз, ГIамир-хановаз, ГIамаеваз, Хайрулаеваз, Малилаеваз ва цогидазги. Кирпичалдалъун кумек гьабун букIана мунагьал чураяв Шабанов МухIаммадица. Кумекалъе рачIана мадугьалихъ росабалъа жамагIаталги. Гьезиеги буго баркала.  Росдал мажгиталда будунлъи гьабулеб буго ГIамирханил Лабазанил вас МухIаммадица. ГIолохъанаб заманалда пединститутги лъугIизабун росулъе учительлъун хIалтIизе вачIаралдаса, МухIаммадица, щибго мухьги босичIого росдае будунлъи гьабулелдаса 22 сон буго. Гьесул как ахIулеб гьаракь рагIула сверухъ ругел Зивуриб, ТIелекь, ТIогьохъ ва цогидалги росабалъе. МухIаммад цохIо будунлъи гьабунги чIоларо. Гьес росдал гIи-боцIул гIадлу-низамги гьабула. 