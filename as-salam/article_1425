Нилъеда бажаруларо Аллагьасе  нилъерго черхалъул щукру гьабизе, щайин абуни нилъеда бичIчIунгутIиялъ. Гьеб бичIчIулеб букIарабани, БетIергьанасдехун нилъеца гIасилъи гьабилароан. Гьединал загIипал чагIи нилъ ругониги, нилъ рукIуна кутакал чагIи гIадин. Сундасаха гьеб бижулеб? РакI биццалъиялдалъун. Цо нухалъ Давуд аварагас ТIадегIанав Аллагьасда  абула: «Щукру Дудасан нигIмат бугеб мехалда, кин гьеб гьабулеб?» - ян. БетIергьанас абула: «Я, Давуд, гьанжеха дуца Дие щукруго гьабураб», - ян. Цинги Давуд аварагас Аллагьасда  гьарула: «Я, дир БетIергьан! Дие сундулъго кумек гьабурабгIадин Сулайман аварагасеги кумек гьабе», - ян. ТIадегIанав Аллагьас  абула: «Дуца Сулайманида абе мунгIадин вукIунев ватани, Дунги гьесие кумек гьабулевлъун вукIина», - ян. Муса аварагас абула: «Я, дир БетIергьан! Адам аварагас Дуе кин щукру гьабураб?», - ян. БетIергьанас абула: «Гьесда бичIчIана нигIмат Дидасан букIин. Гьеб лъугьана гьес Дие щукру гьабураб гIадин», - ян. ХIасан Басрияс Фуркъад бин ЯгIкъубида абула: «Дида рагIана дуца фалузаж (гьуинлъи) кваналарин», - абун. Гьес ХIасан Басриясда абула: «Дун хIинкъун вуго гьелдаса щукру гьабизе кIвеларин», - абун. ХIасан Басрияс абула: «Я, хIинкъуч, дуца гьекъолеб цIорораб лъехъ щукру гьабизе бажарулищ дуда?», - ян. Дуда рагIичIищ ТIадегIанав Аллагьасул  рагIи (магIна): «Я, иман лъурал гIадамал, нужеца кванай рацIцIадал жал, Аллагьас нужее ризкъилъун кьурал. Нужеца Аллагьасе щукру гьабе Дие гIибадат гьабулеб батани», - ян (суратул «Бакъара», 172). ГIумар бин ГIабдулгIазизица абуна: «Нужеца нигIматал ракIалде щвезаре. Гьел ракIалде щвей щукру ккола», - ян. Вализабаз лъим гьекъедал, гьезда гьеб Аллагьасдасан щукрулъун бихьулаан, ай Аллагь кIочон толароан. Нилъеда абуни, лъим гьекъолаго щиб гурин, какал ралеб мехалъцин Аллагь ракIалде щоларо. Бокьараб жо ботIролъе бачIуна, Аллагь  хутIизегIан. Гьелъ тIоритIел гьабула нилъер ракIал унтарал рукIиналда. Аллагь  лъарал гIадамаз абуна: «Щукру гьабулел чагIи рикьула кIиго тайпаялде: цояс щукру гьабула бугеб жоялда, цогидас щукру гьабула гьечIеб жоялда», - ян. Аллагьас  тавпикъ кьеги хIакъикъат бичIчIизе. ШАМИЛ МУХIАММАДОВ