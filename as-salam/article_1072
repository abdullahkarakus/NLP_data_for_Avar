Нилъ ТIадегIанав Аллагьасукьа ﷻ хIинкъулел ратула тIасан, амма рекIелъе гьеб ун батуларо. Нилъеда цебе щиб букIинебали лъалеб букIарабани, нилъ гьадин хьвадилароан. Гьелъин авараг ﷺ бищун Аллагьасдаса ﷻ хIинкъулевлъун вукIарав ва гьес абулаан дида лъалеб жо нужеда лъалеб букIарабани, нуж гIемер гIодилаанин ва дагь релъилаанин абун. Гьелъул магIна ккола, нилъеда цебе кIудияб хIисаб-суал бугин абураб.   Амма ракIал риццалъиялъ къиямасеб къоялъул кьогIлъи бичIчIулеб гьечIо. БичIчIулеб букIарабани нилъеца гьелъул пикру гьабилаан.  МацIги ккун, Абубакар-асхIабас абулаан, кинабго балагь тIаде гьалъ цIалайилан абун.   Балагьеха, чан чиясе зарал гьабулеб бугеб мацIалъ. Гьаниб бачине бокьун буго аварагасул ﷺ хIадис. Гьелда нилъеца гIамал гьабуни, гIемерал заралиял жал нилъеца тола, гIемерал балагьал нахъе уна, гIадамазда гьоркьоб къецги лъугIила. ГьедигIан кIвар бугеб хIадис буго.  Аварагасул ﷺ хIадисалда буго: «Чиясул исламалъул берцинлъи ккола гьес кколареб жо жибго тей», - ян.  Чан бакIалда гьоркьоре нилъ лъугьунел, ай нилъее хIажатабго гуреб жоялде.  Абу Дардаица бицана: «Какилъ Ибрагьим аварагасул карандаса рикIкIаде сас рагIулеб букIана, Аллагьасдаса ﷻ гIемер хIинкъиялъ», - ян.  Ибну МасгIудица абуна: «Муъминчиясда жиндирго мунагьал тIад борхараб мегIер гIадин бихьула, жиндаго тIаде бортизе хIадурараб, мунагьчиясда жиндирго мунагьал рихьула могIрода тIад бугеб тIутI гIадин (могIрода цун килищалъ бихьизабунила)», - ян.  ГIали ибну ХIусейн какие чурулев мехалъ, кьер тIун лъугьунаанила. Гьесда гьикъидал щиб ккарабилан абун, гьес абулаан: «Нужеда бичIчIуларищ лъида цере нуж рахъун чIезе ругелали?» - ян.  ТIадегIанав Аллагьас ﷻ рекIелъ иман бугел, Жиндаса хIинкъулел гIадамал кIодо гьарула.  КагIбул АхIбарица бицана: «ТIадегIанав Аллагьас ﷻ хIадурун буго цо хъала, жибги якъуталъул гьабураб. Гьелдаги тIад руго азар-азар хъулби ва жаниб азар-азар рукъзал. Гьенир чIоларо цохIо аварагзаби, вализаби, шагьидзаби, гIадилав имам, яги нафсалъул хIукму гьабурал гIадамал гурони», - ян. Гьесда гьикъула нафсалъул хIукму гьабиялъул магIна щибилан? Гьес жаваб кьола: «Гьев чи ккола хIарамаб жо цебе бачIиндал гьеб ТIадегIанав Аллагьасдасан ﷻ хIинкъун тарав чи», - ян.  Зунун Мисрияс бицана: «ГIадамал битIараб нухда рукIуна жидее хIинкъи бугеб мехалда. Гьеб хIинкъи нахъе индал, гьел къосуна», - ян.  ХIакъикъаталда Аллагьасдаса ﷻ хIинкъулев чи битIараб нухдаса кьуруларо, бегьулареб жоги гьабуларо. Амма рекIелъ Аллагьасдаса ﷻ хIинкъи гьечIони, Гьесда мун вихьулев вугин абураб пикруги гьечIони, бокьараб жо гьабула. Нич гьечIеб мехалъги бокьараб гьабулелъул чияс.  Гьединаб хIалалда нилъ рукIине ккани, нилъедаго тIад хIалтIизе ккола. Хур-ах лъалъачIони, гьелда хадур чIечIони, тIорщел кьоларо. Гьединго нилъги. РакI бацIцIад гьабизе ккола. Гьелъие бихьизабураб нухги тIарикъат буго, жеги гьелда ихIсаниланги абула. Гьеб ккола нилъер диналъул лъабабилеб рукну. Зунун Мисрияс абуна: «Аллагьасдаса ﷻ хIинкъи гIамалазул хъаравул буго», - ян.  Щайгурелъул гьелъ толаро мун бокьа-бокьараб, шаргIалда данде кколареб жо гьабизе.  Фузайл ибну ГIиязица абуна: «ТIадегIанав Аллагьасдаса ﷻ хIинкъиялъ вачуна кинабниги лъикIлъиялде», - ян.  Шайих Сагьлуяс абуна: «Макьилъ цо нухалъ дида бихьана Алжаналъуве лъугьарав гIадин. Гьенив дида дандчIвана 300 авараг. Щивасда дица цIехана дунялалда нуж бищун сундаса хIинкъулел рукIаралилан? Гьез жаваб кьуна: «Ахир мекъи ккеялдаса», - ян.  Цо нухалъ ШагIбиясда абула, я гIалимилан абун. Гьес абуна гIалим кколин ТIадегIанав Аллагьасдаса ﷻ хIинкъарав чи. Къуръаналда БетIергьанас абуна: «Аллагьасдаса ﷻ хIинкъулел чагIи руго гIалимзаби», - ян. Балагьеха, Аллагьас ﷻ хIакъикъаталдаги Жиндаса хIинкъулел чагIи гIалимзаби ругин баян гьабун бугеб куц. Гьелги ккола Аллагь ﷻ лъарал гIалимзаби.  Шайих Абу ГIусманица абуна: «Аллагьасдаса ﷻ хIинкъиялъул битIараб магIна ккола, варагI цIуне загьиралдаги батIиналдаги», - ян абураб.  Абу Сулайман Даранияс абуна: «РекIелъа ТIадегIанав Аллагьасдаса ﷻ бугеб хIинкъи нахъе ани, гьеб ракI чIунтула», - ян.  Ибрагьим ибну Суфяница абуна: «РекIелъ Аллагьасдаса ﷻ бугеб  хIинкъи чIараб мехалъ, киналниги шагьватал рухIула ва дунял рикIкIалъула», - ян.  Аллагьас ﷻ нилъее тавпикъ кьеги Аллагьасдаса ﷻ хIинкъизе ва ракI бацIцIад гьабизе. Амин!