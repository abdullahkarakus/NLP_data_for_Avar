Бичасул аварагас ﷺ абуна: – Дуца хIикмат босе, гьелъ дуе зарал гьабиларо, киса гьеб босун батаниги. – Муъминчиясулъ гурони данделъулареб кIиго пиша буго: сахаватлъи ва тIабигIат берцинлъи. – Муъминчиясулъ данделъулареб кIиго пиша буго: бахиллъи ва тIабигIат квешлъи. – Кинабго халкъ Аллагьасул рагIият буго. Аллагьасе гьезул бищунго вокьулевги жиндир лъималазе пайда цIикIкIарав вуго. – Ишазулъ бищун лъикIал - гьоркьохъел руго. – Ризкъиялъул лъикIаб - мун къосинавулареб ва машгъул гьавулареб буго. – ГIамалалъул бищун лъикIаб - дунял тей буго зикруялъ дур кIал биччизабун букIаго. – Нужер бищун лъикIав - нужерго агьлуялъе лъикIав вуго. Дунги дирго агьлуялъе лъикIав вуго. – Нужер бищун лъикIав - дун хун хадув дир агьлуялъе лъикIав вуго. – ГIадамазул бищун лъикIав - гьезие бищун пайдаяв вуго. – ЛъикIлъиялде тIоритIулев - гьеб гьабулесда релълъун вуго. Квешлъиялде тIоритIулев - гьеб гьабулев гIадинавго вуго. – ДугIа - гIибадаталъул нах. – Жинда щаклъулеб те, щаклъулареб гьабе. БитIараб бицин ракIалъе парахалъи буго. Гьереси бицин - щакдари буго.  – Дунял - муъминчиясул туснахъ ва капурчиясул алжан. – Дунял буго нилъеда цебе бугеб къайи-цIа, лъикIасги квешасги жиндаса кваналеб, ай пайда босулеб.  – Ахират буго битIараб къотIи, жинда жаниб гIадлу битIарав ханас хIукму гьабулеб. ХIакъаб хIакъаблъун ва батIулаб батIулаблъун гьабула. Нуж рукIа ахираталъул лъималлъун. Дунялалъул лъималлъун рукIунге. Щайгурелъул щияй эбелалда лъимал нахърилълъуна. – Дунял буго кинабго къайи-цIа, гьеб къайиялъул цIакъабги лъикIай чIужугIадан йиго. – Дунял – ахираталъул хур. – Аллагьасул тIехьгун свере нуж кирехун свераниги.  – Дин – насихIат.  – Чиясул дин – гIакълу. ГIакълу гьечIесул динги гьечIо. 