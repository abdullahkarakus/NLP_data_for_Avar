Аллагь  вуго ракьалда бугебщинаб жинца инсанасе пайдаялъе ва нигIматлъун бижизабурав, чиясги гьеб шаригIаталъ бихьизабураб нухалдалъун хIалтIизабизе. Аллагьасул  махлукъатлъунги бугеб хIутI-хъумур, жидер рижиялъул аслуго заралияллъун ругел чIвазе бегьула, гьеб лахIзаталда жидедаса зарал батичIониги. ГIалимзабаз бегьизабун буго хIадисалда рехсаразда релълъинарун гьелго гIадал цо-цоялги, мисалалъе, гьоялда релълъинабун буго бацI. Щибго я зарал гуреб я пайда гурел гIалхуда ругел чIвазе гьукъараб буго. Жидер рижиналъул аслуго заралиял гурел хIутI-хъумур, хIайванал чIвазе бегьуларо, жидедаса зарал яги тIаде кIанцIун пасалъи гьабиялда хIинкъи гьечIебгIан мехалъ.  Байгьакъияс бицараб риваяталда гьеб ункъалдего тIаде къверкъги рехсолеб буго. Гьездасаги чиясе зарал бугони, ихтияр кьун буго чIвазе. Амма тIоцебе гьес хIалбихьизе ккола чIван гуреб, цоги батIияб къагIидаялдалъун гьел тIагIинаризе, нахъе хъамизе. Гьедин гьабиялдалъун хIасил кколеб гьечIони гурони бегьуларо чIвазе. ЧIвалелъулги гьукъараб буго цIаялъ рухIун хвезаризе. Щайин абуни, аварагас  абулеб буго цIаялдалъун гIазаб гьабизе Аллагьасе  гурони цоги лъиего ихтияр гьечIин (Абу-Давуд). Гьединлъидал, хIутI-хъумур тIагIинабулелъул, тIоцебесеб иргаялда, хIалтIизабизе ккола гьел жалго нахъе унеб къагIида. Гьиси-бикъинаб гурони зарал батичIони, рекъараб букIина тIагIинариялъул нух хIалтIизабичIого тезеги. Аварагас  абунин Абугьурайратидасан бицун буго: МУХIАММАДГIАРИФ КЪУРБАНОВ,
«АС-САЛАМАЛЪУЛ» МУХБИР
