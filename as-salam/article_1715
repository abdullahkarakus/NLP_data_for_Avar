Ибну ХIажар АлГIаскъаланияс, «Бусраялда варанабазул гарбал гвангъун гурони» абураб рагIиялъул баян гьабун буго гьадин: «Гьеб цIаялъул канлъи Бусраялда ругел варанабазде щвезе буго», - ян.  Бусра ккола Шамалъул ракьалда бугеб шагьар. Гьеб лъугьа-бахъин ккана гьижрияб 7-абилеб гIасруялъул кIиабилеб бащалъиялда, ай 654-абилеб соналда. Гьеб заманалъул гIалимзабазги бицана кIудияб цIа ккей букIанин абун.  Имам Нававияс хъван буго: «654-абилеб соналда Мадинаялда цIа ккана. Шагьаралъул бакъбаккул рахъалдехун загьирлъана гьеб. Гьеб хабар хехго Шамалда ва цогидал улкабазда тIибитIана. Жиндирго беразда гьеб бихьарав чияс диеги бицана», - ян. ГЬУМЕР ХIАДУР ГЬАБУНА ЖАБИР МАЖИДОВАС