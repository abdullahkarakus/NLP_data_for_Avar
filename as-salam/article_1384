Цо къоялъ аварагасухъе  месед-гIарцул курхьенгун кIилкIал росун рачIана. Аварагас  гьел асхIабзабазда гьоркьор рикьидал, гIалхул гIарабияс абуна: «Ле, МухIаммад, АллагьасхIаги, БетIергьанас дуде амру гьабун буго ращалъи гьабеян. Амма дида мун гьединавлъун вихьулев гьечIо», - ян. Гьединги абун гьев чи индал, аварагас  асхIабзабазда абуна: «Берцинаб ва хIеренаб хабарги бицун гьев чи дихъе ваче нужеца», - ян. Гьедин хъачIго жинда кIалъарав чиясе тамихI гьабизе ресги букIаго, авараг  гьесда гурхIана ва берцинаб калам гьабун, рази гьавуна. Аварагасул  гIавфуялъул макъам бичIчIула цоги мисалалдасан. Аварагасе  хъулухъ гьабулев вукIана Лабид бин АгIсам абун цIар бугев ягьудияв. Аварагасе  зарал гьабизе бокьарал ягьудияз Лабида гьарана расуласул гьокьоялда тIад хутIараб расул асар ва гьелъул лъабго гIучI жидехъе босеян. Гьедин, Лабидил кумекалдалъун, ягьудияз аварагасе  сихIру гьабуна. Гьелдаса хадуб авараг  лъабго къоялъ квешго унтана. Цинги, вачIун ЖабрагIил малаикас аварагасда   сихIру гьабун букIин лъазабуна, ва сихIру гьабураб жо пуланаб гъуялъулъ бахчун букIин бицана. Гьеб къватIибе бахъиялъул мурадалда, аварагас  ГIалиги, Зубайрги, ГIаммарги гьенире ритIана. СихIру гьабураб жо гьез къватIибе бахъидал гурони аварагасе  мадарги лъугьинчIо. ГьедигIан кIудияб зарал жинца баччаниги, гьев ягьудиясе зарал гьабизе аварагасда  ракIалдецин ккечIо. Гьединаб тIадегIанаб макъамалда букIана аварагасул  тIаса лъугьин. Жиндие гьабулеб зарал цIикIкIанагIан гьесул r гIавфу-цIоб цIикIкIунаан. ЖАБИР МАЖИДОВ