Аллагьасе какал рай, Квешабщинаб жибго те, Къуръан гIемераб цIалун ДугIа хIелараб гьабе.   Рамазаналъ кIалал ккве, ХIежгун гIумраги тIубай, Садакъа гIемераб кьун Мискин вохизе гьаве.   Хабзалазде зиярат Къойилго дуца гьабе, Хваразе къулгьу цIалун, ДугIа гIемераб гьабе.   ГIадамалгун лъикI вукIа, ХIалихьалъи кIочон те, КIудияв адаб цIунун, ГьитIинавги веэде.   Гьоболасе хъулухъги Гьудуласул мурадги, ТIубазе хIалаке мун, Кири гIемераб щвезе.   Унтарасухъеги щва, Къваридав вохизаве, Херазухъе зиярат Къойилго дуца гьабе.   ГIакъиласухъ гIинтIаме, Жагьиласе гIакълу кье, ГIаммаб хIалтIуде вахъа, Къуват Аллагьас кьолин.   ЛъикIлъиялда хьвадани, Кири гIемераб хъвала, Берцин хьвади гьабурав, Алжаналда хIалхьила.   Нилъее тавфикъ кьеги ГIамал берцин гьабизе, Аллагь вокьи рекIелъгун, Иман чорхолъ хIехьезе.   Жеги кье, Аллагь, нижей Аварагасде рокьи, Свалат гIемераб битIун, ШафагIат гьесул щвезе.   Устарзабазул баркат Нижее камун тоге, ГIалимазул вагIзаялъ РакIал тIерен гьареги.   МагIишат хIалалаб кьун, Ризкъи камун ниж тоге, Диналъе къуват цIикIкIун, Иман щулияб гьабе.   Мун цохIо вуго, Аллагь, Дуе хIелун рукIина, Дур цIобалде божарал Лагъзал ругин, Мун гурхIа.  