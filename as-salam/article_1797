ГIАБДУЛЛАГЬ МУХIАММАДОВ, «АС-САЛАМАЛЪУЛ» РЕДАКТОР ХIасил-калам, Мусаги Хизриги цоцадаса ратIалъизехъин ругеб заманалда Муса аварагас Хизрида абулеб буго жиндие цо васият гьабеян. Хизрица абулеб буго: «Мун вукIа дудаса гIадамазе гIемераб пайда бугевлъун, дудаса цогидазде зарал бахуневлъун вукIунге. Мун вукIа гьумер битIаравлъун, гьеб букIкIаравлъун вукIинчIого. Дурго тIирунчIеялдасаги вусса, хIажат гьечIелъувеги унге. Цогидасул ккараб гъалатI-мунагьалдалъун бадибчIвайги гьабуге, дурго мунагьазда гIодулев вукIа, ва ГIимранил вас», - ян. Гьаб васият Муса аварагасул цIаралда бугониги, кинабго халкъалъего гIаммаб буго. «Такъриб» абураб тIехьалъул мусанифас бицунеб буго жиндирго шайих МухIаммад Музгьиридасан:  Балагьеха, диналъул вацал, насихIаталъул кутак. Нилъер кинабго заманин абуни, щибго гуреб жоялде руссун, гIадада уна. Балагьеха, диналъул вацал, гьадинаб жанисеб хIалалде щвезе ккани щиб нилъеца гьабизе кколебали. Диеги щолеб анищин гьеб абун хьулал халат гьариялъул хIасил ккеларин ккола дида. Гьединлъидал балагьизе ккела гьелде рачунеб нух. Гьебги Аллагь гIемер рехсеялъул нух буго. Гьелде тIоритIулел гIадамалги хIакъикъиял муршидзаби руго. Гьелги кьун руго нилъее БетIергьанас. Гьанже сунда банха бугеб тIолабго иш? Нилъедаго гурищ? РачIа щивав чияс жиндаго тIад лъелин Аллагь рехсеялъул кIудияб гьир. Ин ша Аллагь, гьеб захIматалъ рачина нилъ лъикIаб гIумруялдеги.