  Мадугьаласул хIакъ цIуни, гьесулгун лъикIал гьоркьорлъаби гьари, мадугьаласул адаб гьаби исламалда цIакъ беццараб, кири-ужра кIудияб жо буго. Лъида лъалареб «РикIкIада вугев гIагарав чиясдаса гIагарда вугев мадугьал лъикIав», - илан абураб магIарулазул аби. ХIакъикъаталдаги рикIкIада вугев вацасдаса къо ккараб, унта-щокълъараб мехалъ, гIиси-бикъинаб къваригIел, мурад тIубазеги мадугьаласул кIвар гIемерго цIикIкIараб буго. Дида ричIчIуларо, гIиси-бикъинаб жо сабаблъун, сабаб-гIиллаго гьечIониги, мадугьалзабигун кьалда рукIунел чагIи. Гьеб гIадатияб гIамал хвейлъун, адабалда, исламалда черхги напсги куцачIолъи, живго тIадегIанавлъун вихьи, чIухIи-пахрулъилъун бихьула. «ЧIухIарав чи Алжаналъуве унаро», - ян чIванкъотIараб хIадисги бугелъул, гьев хIинкъиялда гъоркь вугев чи ккола. Ахираталъе мадугьалихъ квешлъиялъул заралалъул бицун хIал кIвеларо, гIалимзабаз гьелъул гIемер хъвала. Лъималазе тарбия кьолаго гIумру арав чи хIисабалда дие ракIалде щвезабизе бокьун буго, нилъер мадугьалзабаздехун бугеб гьоркьоблъи, лъикIаб букIа, квешаб букIа, лъималаздаги бихьичIого хутIулареблъи. ГьабсагIат мадугьалгун лъикIаб хабаралдаги йикIун, рокъое щвараб мехалъ эбелалъ, мадугьалалъул цIаралда рекъечIеб рагIи рехани, гьеб лъималаз ккола, эбелалъул лъимадуе къадру бугони, гьелда мадугьал рихуна, эбелалъулгун гьоркьоблъиялъулъ гьогьен бугони, лъимералда эбел рихуна, гьелъул ракIалда бугебги, кIалалъ абулебги кIигьумерчилъи бихьула. Мадугьаласул гонгиниса чвахулеб лъим сабаблъунги, пайда гьечIеб ракьул бутIа сабаблъунги кьалда вукIунев эмен вугони, гьебго хасият лъималазулъги бижула, гьелъ гьезул гIумруго парахалъи гьечIеб кьалда ине бегьула. Мадугьалихъ вугев жугьутIасулгунцин хIал рекъезабиялъ, хирияв МухIаммад Аварагас ﷺ гьев исламалде ахIиялъул ва цогидалги мисалал гIалимзабаз нилъее гIемер рицуна. Аварагасул ﷺ ва гьесул асхIабзабазул мисалалда, бусурбабазул тIадегIанал гIамалазда хьвадизе Аллагьас нилъее тавфикъ кьеги. Мадугьалихъ лъикI рукIиналъул гьуинлъи лъазеги, гьебго гIамалалда лъимал куцазеги БетIергьанас нилъее тавфикъ кьеги. Амин!  