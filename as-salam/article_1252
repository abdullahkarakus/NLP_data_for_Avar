ХIакъаб рагIи абизе ккараб бакIалда вуцIцIунчIей какараб букIинги лъаларев чи ватиларо. Гьединго кIалъазе бегьулеб бакI бугони, гьениб гьабулеб каламги гIадамазе пайдаяб бугони, гьеб бакIалдаги кIалъай хирияб букIина. Амма халатаб ва чIамучIаб вагIза бугони, гьеб бакIалда вуцIцIунчIей беццараб буго. РекIелгъеялъе бицунеб калам бугони, ай жинда жаниб пайда дагьаб, гьеб бакIалда вуцIцIун чIей суннатаб буго. Гьаб заманалда гIадамал данделъарал бакIазда гьединаб калам цIакъ гIемер букIуна. Хасго политикаялда сверухъ букIуна гIемераб калам. Гьединаб хабар бициналдаса руцIцIунчIей рекъараб буго. Щайгурелъул, цо бицун, цоги бицун, хIажат гьелде сверула, мунагьалде рачуна. Гьединлъидалин Бичасул аварагас ﷺ абун бугеб: «ВуцIцIун чIарав хвасарлъана», - ян. Саммак абурав асхIабас бицун буго, жинца цIеханила Жабир бину Сумратида, мун Бичасул аварагасда аскIов гIодов чIолаанищин абун. ЧIолаанин абун буго гьесги. Бичасул авараг ﷺ вукIана жиндир вуцIцIунчIей халатав, велъанхъи дагьав. АсхIабзабаз гьесие цIалулаан шигIраби ва бицунаан харбал, цинги гьел релъулаан. Хирияв аварагин ﷺ  абуни хьимулаан. Балагьеха, бусурбаби, нилъерго каламалъул халалъиялде.  Нилъеца бицунебщинаб жо хъвалев чи вукIаравани гIемерал томал лъугьинаан. Амма нилъеда кIочене бегьуларо гьеб хъвалел малаикзаби рукIин. Щибаб рагIул хIисаб гьабулеб заман бигьаяб букIунгутIи. Бичасул аварагасул ﷺ тIабигIаталъул бицунаго, ГIаишатица абун буго: «Аварагасул ﷺ калам букIана, гьеб рикIкIунев чи вукIаравани, гьесухъа бажарулебгIанаб», - ян. РачIа нилъерго каламалъулги дандекквей гьабилин. Нилъер калам хъван компьютерцин сваказе букIана. Аллагьас кантIизареги киналго. Амин! ГIАБДУЛЛАГЬ МУХIАММАДОВ