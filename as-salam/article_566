Гьаб дуниялалъул хIисаб гьабидал ХIасратго кIутIула дир каранда ракI. Сверухъ Халикъасул хIалкIолъиялъул ХIикматал рихьидал паналъула черх.   Хиялал гьарула дица гIемерал, Халикъас бижараб гьаб гIаламалъул. ГIаламатал рихьун йиххун хутIула, Аллагьасул къудрат, хIалкIолъи бихьун.   ГьечIелъуса росун мугIрул рижарав, МугIрузе сангарлъун кьураби кьурав. Кьурабазул къвакIи чармил гьабурав, Гьардарасе щукру щай гьабулареб?   Ракьулъан къватIибе лъим нилъей кьурав, Гьеб гьарзаги гьабун гIорал гIуцIарав. Рохьалги гъутIбиги рижизарурав, Гьардарасе щукру щай гьабулареб?   ХIащул Адам гьавун, гьесий ХIава кьун, ГIадамал рижизе хIалкIолъи гIурав. ГIумруги гIамалги халкъалъе кьурав, Гьардарасе щукру щай гьабулареб?   Халкъул гIаламалъе ислам малъизе Расулуллагь нилъей жинца витIарав ВахIю гьабиялъе Жибрил вижарав Гьардарасе щукру щай гьабулареб?   Щобалги, мугIрулги, гIоралгун лъарал, ГIелмуги, гIумруги, дингун дуниял, Нилъее бижарав, нилъ хьихьун ругев, Гьардарасе щукру щай гьабулареб?   Алжангиму жужахI, СиратIгин гIазаб Бижарав БетIергьан - гIаламул султIан. ЖужахI тIаса ине как-кIал кьуралъухъ Гьардарасе щукру щай гьабулареб?   Сордо-къо, бакъгин моцI, хасел, их, рии Рекъезе гьабурав къудратав Аллагь. ЦIадал рай, гьурал пуй Жиндалъун бугев, Гьардарасе щукру щай гьабулареб?   ГIанкIудал хинлъиялъ ханида жаниб, РухI кьун тIинчI бахъизе къудрат хIалкIолев. ТIолго дунялалда махлукъ бижарав, Гьардарасе щукру щай гьабулареб?   Халикъас бижараб тIолабго махлукъ, Рехсезе кIвеларо загIипай дида. Амма дагьабниги рехсон тела гьеб, Щукру РахIманасе халкъалъ гьабизе.    