  Аварагас ﷺ абулеб буго: «ГIадамазда гурхIуларев чиясда Аллагьги гурхIуларо», - ян. ГIумар-асхIабас бицараб хIадисалда буго: «ГIадамазда гурхIуларев чиясда ТIадегIанав Аллагьги гурхIуларо, гIадамазда тIаса лъугьунарев чиясдаса Аллагьги тIаса лъугьунаро, гIадамазул тавбу къабул гьабуларев чиясул, Аллагьас тавбуги къабул гьабуларо», - ян. Къатадатица «Инжилалда» хъван бугин бицана: «Ле, Адамил лъимер! Мун гIадамазда гурхIулев гIадин дудаги гурхIула, дуда Аллагь гурхIиялда дур хьул кин лъолеб, гьесул лагъзадерида мунгоги гурхIичIого», - ян. Маликил вас Анасица, ГIиса аварагас абунин бицана: «Нужеца Аллагь рехсей гуреб жоялдалъун калам гIемер гьабуге, гьелъ нужер ракIазда къасават бижизабула, къасаваталъ ракI Аллагьасдаса рикIкIад гьабула. ХIакълъунго, гIадамал кIиго тайпаялда руго: Аллагьас балагьалде ккезарурал ва сах-саламатго тарал. Нужеда балагьалде ккарал рихьани, нужеца гьездехун гурхIел загьир гьабе, сах-саламатго тарал рихьани, Аллагьасе реццги гьабе», - ян. Шакъикъу Загьидица хъвалеб буго: «Нужеда аскIоб квешлъи гьабиялдалъун цояв рехсани, нужер гьесда ракIги гурхIичIони, нуж гьеб мунагь гьабурасдасаги квешал руго», - ян. ТIадегIанав Аллагьас ﷻ Давуд аварагасда абуна: «Мун мискин-ятимасе, гурхIулев инсуда релълъун вукIа. Дуда лъай, дунялалда дуца бекьараб гурони, ахираталда бакIаруларо...», - ян. Давуд аварагас Аллагьасда ﷻ гьикъана: «Я, дир БетIергьан! Мискин-пакъирасе Дур разилъи тIалаб гьабун, гурхIел загьир гьабурав чиясе кинаб кири бугеб»? - ан. ТIадегIанав Аллагьасул рахъалдасан ахIун бачIана: «Гьесие Дидасан бугеб жазаъ, къиямасеб къоялъ гIадамал кутакаб бакъул бухIиялда гъоркь рукIаго, гьесие рагIад гьаби буго», - ян. Аллагьас ﷻ киналниги бусурбабазул рукъзал рахIму-цIобалдалъун цIезареги ва нилъер ракIазулъа хъачIлъи нахъе босаги. Амин.  