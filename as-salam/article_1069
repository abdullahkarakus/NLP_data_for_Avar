58. Аль-МухIси - жиндир гIелмуялдалъун кинабго жоялъе гIурхъи чIвалев, рикIкIунев, жиндаса кигIан гьитIинабниги жо борчIуларев. 59. Аль-Мубдиу - байбихьудасаго, мисал-сурат гьечIого тIолго жо бижарав. 60. Аль-МугIиду - дунялалда чIаголъиялдаса хвалде халкъ буссинабулев, хун хадуб ахираталдаги цIидасан чIаголъиялдеги буссинабулев. 61. Аль-МухIйи - чIаголъи бижулев, бокьараб жоялъе чIаголъи кьолев, гьечIелъуса халкъ чIаго гьабулев, хун хадубги халкъ чIаго гьабулев. 62. Аль-Мумиту - хвезабулебщинаб жоялъе хвел-къадар гьабурав, жив гурони хвезабулев щивго гьечIев, кида бокьаниги, кин бокьаниги хвелалдалъун лагъзал квегъулев. 63. Аль-ХIаййу - абадияб чIаголъиялдалъун жиндие сифат гьабурав, жиндир чIаголъиялъе авал-ахир гьечIев, азалалдаги авалдаги чIаго хутIулев, чIагояв, холарев. 64. Аль-Къаййуму - жив жиндаго чIарав, сундего хIажалъуларев, тIолго халкъалъул тадбир гьабулаго вахъун чIарав, тIолго гIалам жиндалъун бахъун чIарав, халкъ бижун гьеб хьихьун чIарав, щибаб жоялъул гIелмуялдалъун вахъун чIарав. 65. Аль-Важиду - кинабго жиндихъ бугев, жиндие камураб жо гьечIев, тIолго гьабурабщинаб жо жинда батулев, бокьарабщиналда нахъ гIунтIулев. 66. Аль-Мажиду - ракьа-рагIанде щвараб камиллъиги бугев, гьайбатаб тIадегIанлъиги бугев, сифаталги ишалги тIадегIанав, лагъзадеридехун сахаватлъиги рахIматги хIалтIизабулев. 67. Аль-ВахIиду - жиндир заталъулъги, сифатазулъги, афгIалазулъги цогояв, ханлъиялъулъги цогояв, живгун къацандулев хан гьечIев, жиндие гIахьалав чи гьечIев.