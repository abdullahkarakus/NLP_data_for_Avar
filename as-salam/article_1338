Гьебги хасго загьирлъулеб буго гIарабазул улкабазда. ГIорхъолъа ин киданиги беццичIо исламалъ. Гьелде тIаде, мажгиталда жанир рахъарал накъищаз гIибадат гьабулезул ракIал гьелде балагьиялдалъун гъапул гьабулелги руго. Гьедин мажгитал къачIай карагьатаб пишаги буго. Имам АхIмадица Анасидасан бицана Аварагас ﷺ абунин: ЧIухIизе абураб жоги, мажгитал гIорхъолъа ун къачIай буго. Жинда Аллагь   разилъаяв ГIумар-асхIабасги мажгитал къачIазе гьукъулаан. Гьес абулаан какал ралел тохлъизарулин гьеб пишаялъ. ХIакъикъаталдаги мажгит къачIай ккола гьениб гьабулеб гIибадат. Мажгитал чIунтизе тун рукIинин абуни халлъула хасго рогьалил какде индал. Цо ялъуни бищун гIемер кIиго мухъ гурони цIезего цIоларо. Ибну ГIаббасица абуна: «Ягьудияз ва насранияз къачIалебго гIадин къачIала гьезги мажгитал», - абун (Абу Давуд, ибну Мажагь). Хирияв Аварагас  бицана мажгитаздалъун чIухIдаризе гIадамал байбихьидал, гьеб къавм питнаялде кколин. СуютIиясул «ЖамигIу Сагъир» абураб тIехьалда хъвалеб буго: «Мажгитал ва Къуръанал нужеца чIухIизаридал, Къиямасеб къо тIаде щвеялъухъ балагьун рукIа. ГIибадаталда ругезул ракI гъапул гьабула гьединал жалаз. ШафигIияб мазгьабалда гIарац-меседалъ КагIба-рукъ къачIазе хIарамаб буго, цогидал бакIал къачIазе карагьатаб буго», - ян.  КъачIай абураб жоги кколаро гIадамазе бигьалъаби гьари. Масала, хинаб лъим, санагIалъи бугеб какие чуризе бакI, как базе хинаб бакI ва гьелда релълъараб. КъачIай ккола гIорхъолъа ун гIарац исрап гьаби. Мажгитал разе бигьаяб жо буго, амма гIибадаталда тIадчIей гьабулеб жамагIат гьенибе данде гьаби буго бищун захIматаб. Аллагьас  кумек гьабеги. КАМИЛ МУХIАММАДОВ