Гьел данде ракIариялда, гIуцIиялда, таржама гьариялда тIад хIалтIана, МухIаммад ХIамзаевасул бетIерлъиялда гъоркь, гIелмиял хIалтIухъабазул къокъа. Гьеб тIехьалда руго имамас рахъ-рахъалъул вакилзабазде, къадизабазде, наибзабазде хъварал кагътал. Гьезда жаниб буго тIубараб гIелму ва тарих. Абизе бегьула гьел кагътал Дагъистаналъул гIемерисел росабазул вакилзабахъе хъварал ругин абун.  ЦерегIан къоязда МахIачхъалаялда тIобитIана гьеб тIехь къватIибе бачIиналда бан цебелъей. Мажлисалда гIахьаллъи гьабуна батIи-батIиял гIелмабазул ва махщелазул вакилзабаз. Гьеб гIуцIараз гьенире ракIараразе бицана тIехь данде гьабулаго дандчIварал лъугьа-бахъиназул ва гьелъие кумек гьабуразул хIакъалъулъ.