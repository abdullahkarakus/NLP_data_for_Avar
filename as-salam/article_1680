ШАМИЛ МУХIАММАДОВ, «АС-САЛАМАЛЪУЛ» МУХБИР Сужда анкьго лагаялда тIад гьабула: кIиялго хIатIаздаги (ай, хIатIил килщазул жанисеб рахъалъул цо бутIаниги ракьалда цуялдалъун). Килщазул мугъаб рахъ ракьалде цун тани как малъуларо (гIузру батичIони), кIиялго накабаздаги, кIиялго квераздаги (ай, кверзул килщазулги цо бутIагIаги ракьалда тIад лъеялдалъун), нодоялдаги (ай, гьоркьоб пардав гьечIого) нодоялъул цо бутIа ракьалда тIад лъеялдалъун. Нодоялда ругъун батани, унтиги цIикIкIунеб бугони, пардавги букIаго сужда гьабила.  Гьеб анкьабго лага ракьалда цадахъго лъезе ккола. Масала, нодо ракьалда лъелалде хIатIал ракьалдаса рорхани, сужда малъуларо. Нодоялъул бакIлъиги ракьалде гIунтIизабила. Масала, тамахаб квасалда яги мочалкаялда нодо хъварабго борхани сужда малъуларо. БатIияб жоялъе гIоло суждаялдеги инаро.  Масала, гьурмаде вортун унаго гIодове щвараб мехалъ суждаялде сверизабуни, гьеб малъуларо, тIадеги вахъун цIидасан суждаялде ине ккола. Сужда гьабулев чиясул гъоркьияб рахъ (ай, рохокъотIи) борхатго букIине ккола тIасияб рахъалдаса ай, кIигъуждуздасаги бетIералдасаги.  ТIасияб рахъ гъоркьиялдаса борхун яги дандбитIун бугони сужда малъуларо. ГIузру бугев чи бажарухъе къулила. Суждаялда, ай, анкьабго лага гIодобги лъун «СубхIаналлагь» абизегIанги лъалхъила.  ГIодоб тункараб сагIаталъ лъалхъичIого бетIер борхани, сужда малъуларо. Как балев чиясул нодоги черхалда баччараб гьесда тIад ретIараб жоялда тIад жив вагъариялдалъун багъарулеб жоялда, ай гьес тIад ретIараб ретIелалда лъезеги бегьуларо, лъуни сужда малъуларо. ХIасил - суждаялъул анлъго шартI буго: анкьго лагаялъ сужда гьабиги, сужда гуреб жоялъе гIоло гIодове къулунгутIиги, суждаялда лъалхъиги, гъоркьияб рахъ тIасияб рахъалдаса борхатго букIинги, нодоялъул бакIлъи ракьалде гIунтIизабиги, черхалда баччараб жив вагъариялдалъун багъарулеб жоялда тIад нодо лъунгутIиги.  Нодоялъул дагьабниги бакI ракьалда хъвачIони, как бегьуларо. Гьединго как бегьуларо хIатIил килщазул тIасияб рахъ ракьалда лъуниги. Гьаб цебехун рехсараб жоялъул цонигияб камуни, суждаги малъуларо, какги тIубаларо, воре цIодорлъи гьабе!