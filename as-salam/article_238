  – ГIали, рогьалил как бай рогьел баккидал, ай бакъ баккилалде цебе. МаркIачIул какги бай бакъ тIерхьун хадуб чахъу бечIчIулебгIан заман индал. – ГIали, дуца тIадчIей гьабе жамагIат гьабун как баялда, гьеб ккола Аллагьасда ﷻ аскIоб мун хIеж-гIумраялде лъелго ин гIадаб жо. ЖамагIат-какалда тIадчIей гьабуларо Аллагьасе ﷻ вокьулев муъминчияс гурони ва гьелдасаги вуссунаро Аллагьасул ﷻ ццим бахъарав мунапикъ гурони. – ГIали, Аллагьасе ﷻ бищун вокьулев лагъ ккола сужда гьабулев ва суждаялда вукIаго жинца абулев: «Рабби инни заламту нафси фагъфирли занби фаиннагьу ла ягъфиру ззунуба илла анта». МагIна: «Я дир БетIергьан, дица дирго нафсалда зулму гьабуна, ай мунагьал гьариялдалъун, Дуца дир мунагь чуре, Дуца гурони мунагь чуруларелъул». – ГIали, дуца тIадчIей гьабе зухIаялъул как баялда рокъов вугониги, сапаралда вугониги. Къиямасеб къоялъ ахIизе буго Алжаналдасан: – кир ругел дол жидеца зухIа балел рукIарал гIадамал. Нуж жанире лъугьуна зухIа абураб нуцIихъан, хIинкъичIого, божигун, ян. Аллагьас ﷻ цониги Авараг ﷺ витIичIо зухIа баян абун гьесда амру гьабун гурого. – ГIали, муъминчиясул талихI ккола гьесда рекъолей чIужу йикIин. Гьединго, жамагIат гьабун как бай ва гьев вокьулел мадугьалзаби рукIин. – ГIали, рамазан моцIалъ кIал ккун бахъиндал гьелда хадуб анлъабго шаввалалъул кIалги ккуни, гьесие гьеб Аллагьас ﷻ гIумруялъ кIал кквейлъун хъвала. Садакъаялда хурхарал васиятал: – ГIали, Аллагьасул ﷻ вализабазе Аллагьасул ﷻ рахIматги разилъиги щвечIо гIемер гIибадатал гьариялдалъун, кинниги гьезие гьеб щвана нафсалъул сахаватлъиялдалъун ва дунял хIакъираб жолъун гьабиялдалъун. – ГIали, сахаватав чи Аллагьасде ﷻ гIагарав вуго, Аллагьасул ﷻ рахIматалдеги гIагарав вуго, Гьесул гIазабалдаса рикIкIадавги вуго. Бахилав, барахщарав абуни, Аллагьасдасаги Гьесул рахIматалдасаги рикIкIадав вуго, Гьесул гIазабалде гIагаравги вуго. – ГIали, дида бихьана Алжаналъул нуцIида хъван: мун хIарамаб бугила кинавго бахилав чиясе, эбел-инсуе гIакъуба кьолесе ва мацIал гьарулесе абун.   («Васиятул МустIафа лималил ГIалиин»)     