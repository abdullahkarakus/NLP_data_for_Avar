Ибну БатIалица цебе рехсараб хIадисалъул магIна гьабулаго абуна: «Гьеб хIадисалда рехсарал киналго гIаламатал халлъизе байбихьана ва нилъеда гьел рихьулелги руго. ГIелму дагьлъун буго, жагьиллъи цIикIкIун буго, рекIелъе бахиллъи рехун буго, дагIба-къец ва чIвайхъвей цIикIкIун буго», - ян (ФатхIул Бари). Имам Нававияс гьеб хIадисалъул баян гьадин гьабуна: «ХIадисалъ баян гьабулеб буго, гIадамазул рекIелъа бацIцIунин абун гуро гIелму тIагIине бугеб, гIелму тIагIине буго гIалимзаби тIагIиналдалъун. ГIадамал жагьилзабазда нахърилълъине руго. Гьеб мехалъ битIараб нухдаса таризе руго ва цогидалги гьез таризаризе руго», - ян. ХIадисалъулъ бицунеб гIелмуги шаргIияб гIелму ккола. Гьединлъидал жакъа къоялъул техникаялъул цебетIеялъ хIадисалде дандеккунгутIи бихьизабуларо. Жакъа интернеталъул гьиназда гIемер халлъула исламияб лъайцин гьечIез захIматал шаргIиял суалазе мекъал жавабал кьолеб. Гьелда тIаде, мекъаб гIакъида, ай Аллагьасде  батIулал жал гIунтIизарулезухъ гIолохъабазги интернеталда цIикIкIун гIинтIамулеб буго. Гьеб хIадисалъулъ рехсараб заман чара гьечIого кватIичIого тIаде щвеялда щаклъи гьечIо. Хал гьабидал, жакъа бусурбанчи абун хутIарал гIадамал руго как-кIалалъул, закат-хIежалъул щибго лъаларел ва гьелъул кIварги гьабуларел. Гьединал чагIазда абула «Этнический мусульманин» абун. ЦIар букIун гурони, бусурбанчиясда тIадал жал гьаруларо гьез.  Аллагьас  кантIизареги! КАМИЛ МУХIАММАДОВ