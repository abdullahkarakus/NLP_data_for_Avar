  Щайин абуни, къанагIат гурони букIунаро рекIел унтабаздаса гIицIлъи, нахъегIанал гIамалал чорхолъ гьечIолъи. Къуръаналда буго (магIна): «Нужеца загьириялги батIиниялги мунагьал те», - абун. Имам ар-Разияс хъвалеб буго: «Загьириял мунагьал - гьел руго рихьулел лугбаз гьарулел. БатIиниял - чIухIи, хIасад, гIужбу, бусурбабазе квешлъи бокьи гIадал рекIел пишаби», - ян. Гьел киназдасаго гIицIлъиялде ва загьириял гIамалал берцин гьариялде рачуна тасаввуфалъ. Рехсей гьабила батIи-батIиял имамзабаз тасаввуфалъул хIакъалъулъ абурал рагIабазул. Имам Нававияс абуна: «Тасаввуф нухалъул аслу-къагIида щуго буго: гIадамазда рихьулебги рихьуларебги бакIазда Аллагьасдаса ﷻ хIинкъи. Пишабазулъги рагIабазулъги Аварагасда ﷺ нахърилълъин. ГIадамазул лъикIлъиялъулъги квешлъиялъулъги гьездаса руссин (гьезда мугъчIван рукIунгутIи). Дагьлъиялъулъги гIемерлъия-лъулъги Аллагьасдаса ﷻ рази рукIин. Рохелазулъги пашманлъабазулъги Аллагьасде ﷻ руссараллъун рукIин. Имам Гъазалияс абуна: «Дида якъинго лъана суфизаби рукIин хасс гьабун Аллагьасде ﷻ унеб нухда ругел чагIи. Гьезул хьвада-чIвади, хьвада-чIвадиялъулъ бищун берцинаб букIин. Гьезул нухги, нухазул бищун битIараб букIин. Гьезул тIабигIаталги, тIабигIатазул бищун рацIцIадал рукIин». Тасаввуф-агьлуялде инкар гьабулезда дандеги абун буго: «ТIарикъаталда тIасан кIалъай гьабулез щибха абулеб бугеб гьезул хIакъалъулъ, тIарикъаталъул тIагьаратго шартIазул тIоцебесеблъун бугеб хIалалда, Аллагь ﷻ хутIун цогидалдаса жидер ракI тIубанго бацIцIад гьаби бугел...», - абун. Тасаввуфалъул нухде лъугьун, гьениб батараб пайда халлъун ва гьелъул пихъал чIамун хадубги Гъазалияс абун буго: «Суфизабазул мухъилъе лъугьин парзул-гIайн буго. Щайин абуни, гIайибаздаса (мунагь-хатIабазде ккеялдаса) цIунарал чагIи аварагзаби гурони гьечIо», - ян. Жунайдул Багъдадияс абуна: «Тасаввуф буго тIадегIанал ахлакъазда гIамал гьаби ва гIодорегIанал тей», - абун.    