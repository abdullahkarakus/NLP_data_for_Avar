Абу-Бурдатидасан бицана: «Дун Мадинаялде щведал, дида ГIабдуллагь бину Салам дандчIвана ва гьес абуна: «Вилълъа дида цадахъ рокъове, Аварагас ﷺ лъим гьекъолеб букIараб чашкаялдаса лъимги гьекъезе, Аварагас ﷺ как балеб букIараб мажгиталъуб какги базе», - ян. Дун гьесда цадахъ вилълъана. Гьес дие гьекъезе лъимги кваназе чамасдакги кьуна, Аварагасул ﷺ мажгиталда какги бана», - ян («СахIихIул Бухари», «Сунанул кубра»).  Абу-Мижлазица бицана: «Маккаялдаги Мадинаялдаги гьоркьоб ниж ругеб мехалъ, Абу-Мусал АшгIарияс, боголил как къокъги гьабун, кIиго ракагIат бана, цинги тIадеги вахъун, витруялъул цо ракагIатги бана, гьелъулъ «сурату-Ннисаалдаса» 100 аятги цIалана. Салам кьун хадуб гьес абуна: «Дица щибго кIарчанлъи биччачIого дирго хIатIал лъуна Аварагас ﷺ лъун рукIараб бакIалда ва цIалана Аварагас ﷺ цIалулеб букIараб куцалъ», - илан.  ЯхIя бину ХIарис Зимарияс бицана: «Дида дандчIвана Василат бину АскъагI абурав асхIаб ва дица гьикъана гьесда: «Гьаб квералдалъунищ дуца Аварагасе ﷺ къотIи гьабураб?» - илан. Гьес абуна уйилан. Дица абуна, кье дихъе гьеб убач гьабизеян, гьесги кьуна, дицаги убач гьабуна», - ян. Гьайсами. («МажмагIу-ззаваид», т. 8, гь. 42). СалихI бину Диргьамица бицун буго: «Ниж рахъана хIежалде. Нухда дандчIвана Аварагасул ﷺ цо асхIаб. Гьес нижеда абуна: «Нуж унаго, нужеда нухда батизе буго Аблат абураб росу», - ян. Нижеца абуна бугинха гьединаб росуян. Цинги гьес абуна: «Лъица тIаде босилеб гьеб росулъ бугеб Масжидул ГIишаралда дидасан как базе», - ян ва, нижеда цадахъ вукIарав Абу-Гьурайратидехунги валагьун, тIадеги жубана: «Дида рагIун букIана дир вокьулев гьудулас (Аварагас ﷺ) абулеб: «ТIадегIанав Аллагьас Къиямасеб къоялъ Масжидул ГIишаралда как баразда гьоркьоса рахъинаризе руго шагьидзаби. Гьел гурони Бадруялъул шагьидзабазда аскIорги рукIине гьечIо», - ян. (Абу-Давуд «Сунан», Байгьакъи «ШугIабул иман»). ХIадис-гIелмуялъул кIудияв гIалимчи, шайих АхIмад Сагьарнуфурияс гьаб хIадисги рехсон, хъвалеб буго: «Гьаб хIадисалъ бицуна къаркъалаялъ гьарурал гIамалазул кири, цохIо гьабурасе гурони, цогидазеги щолеблъи, Аллагьасде ﷻ гIагарал, Гьесие рокьулел чагIазда хурхараб жоялдаса баркат тIалаб гьабизе бегьи». («Базлул мажгьуд», т. 17, гь. 225).