Гьаб хирияб хIадисалъ тIоритIел гьабула лъикIаб тIабигIат иман камиллъиялъе сабаблъун букIиналде. Гьединлъидал дур чIужу гьединайлъун ятиялъе ТIадегIанав Аллагьасе ﷻ щукру гьабизе ккела. Гьебго хIадисалъул ахиралдаги бихьиназде хитIаб гьабулеб буго Аллагьасда  ﷻ цере бищун лъикIаллъун рукIинелъун руччабаздехун лъикI рукIайилан абун. Хъизан-агьлуялда жаниб рекъараб къагIидалда щакдари, ай чияр бералдаса чIужу цIуни лъикIаб жо буго. Гьелъ бихьизабула росасул чIужуялдехун ва чIужуялъул росасдехун бугеб рокьи ва тIаде рачIине рес бугел балагьаздаса ва пишабаздаса цIунизе бокьи. Амма гIорхъолъа ун щакдари беццараб гьечIо. Гьелъ бихьинчиясул къадру цIикIкIинабуларо ва гIорхъолъа ун щакдари Аллагьасе ﷻ  рихараб тIабигIатги буго. Рос-лъадуца цоцазе кумек гьабизе ккола ригьин цIуниялъулъ. Цоцазул ракI бохизарулел ишал гIемер гьарун ва къварид гьарулел пишабаздаса рикIкIалъизе хIаракат бахъун. Гьединаб букIана АбубакрасхIабасул яс Асмал нич ва тIабигIат. Росасе бокьулареб жо гьелъги гьабичIо ва Зубайрицаги гьелъул ракI хвезабичIо кигIан щакдари цIикIкIарав вукIаниги. Заманалда дудаго гьеб бичIчIи лъикI ккун буго. ТIоцебесеб иргаялда, дуда лъазе ккола щакдари щиб гIиллаялдалъун бугебали. ГIемерисеб щакдари букIуна чIужуялда цогидав берцин вихьизе гурин абураб хIинкъиялдалъун. Дур рекIелъ гьединаб ният батаниги, лъадуда ракIалде ккезе рес буго дур гьелдехун божилъи гьечIин абун.  Гьединаб щакдариялъул ахир лъикIаб букIунаро. Заман анагIан гьелда рихине буго гIорхъолъа араб дур гIамал. Кинабниги жоялъул гIорхъи цIунизе лъикIаб букIуна. Гьебго гIорхъи щакдариялъулъги цIунизе ккола. ГIилла гьечIого гIемер щакдариялъ гьей дудаса рикIкIалъизе рес буго. ЛъикIаб букIина дуца гьелда бичIчIизабуни щакдари кутакалда гьей йокьиялдалъун букIин, ва амма гьелда божуларого вукIиналъ гьечIеблъи. ХIАДУР ГЬАБУНА
ЖАБИР МАЖИДОВАС