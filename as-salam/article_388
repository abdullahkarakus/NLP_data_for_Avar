    Хирияс ﷺ цо-цо мехалда расазда зайтуналъул нах бахунаан. Зайтуналъул нахулъ ругел витаминаз ва микроэлементаз рас щула гьабула ва хъачIлъизе биччаларо. Рас чурулагоги чвердолагоги Аварагас ﷺ накIкIигъотIол рукIкIби гIадал тIанхаздасаги пайда босулаан. Аварагасул ﷺ яс Зайнаб хведал, Аварагас ﷺ абуна: «НакIкIигъотIол рукIкIби гIадал тIанхазул порошок, лъимгун жубан, лъабцIул ва щуцIул чуре. Ахирисеб нухалда чурулаго лъелъе камфора ялъуни гьелда релълъараб жубай», - илан. Гьанжесел гIалимзабаз чIезабун буго накIкIигъотIол рукIкIбузул гьабураб порошок хIалтIизабиялъ тIомода тIад рукIунел микробал, инфекциялъулал унтаби чIвалеллъи, бидурихьазул стенкаби щула гьарулеблъи, чорхолъ ругел заралиял микробалги хвезарулеллъи. Аварагас ﷺ Алтеялъул тIегьги хIалтIизабулаан. Лъелъеги жубан гьеб тIогьол бахъараб нахалъ расул кьибил щула гьабула. Расазе хъулухъ гьабулеб мехалда Аварагас ﷺ Гипсофилаги хIалтIизабулаан. ГIаишатидасан бицана: «ИхIрам ретIун хIеж-гIумраялде лъугьиналде, гипсофила жубараб лъеца Аварагас ﷺ расал чурулаан ва хадуб дагьабго къадар зайтуналъул нахги бахунаан», - илан.      