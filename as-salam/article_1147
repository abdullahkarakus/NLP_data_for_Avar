Зул халасат ккола ислам бачIинегIан Давс тухумалъ лагълъи гьабулеб букIараб, хъанчал (идолал) жанир рукIараб рукъ. Цоги рагIиялда рекъон, рукъалда цIар - «Ал-халасат», хъанчалда цIар - «Зул халасат» букIана. Гьединго гьеб бакIалда тIибитIараб цIар букIана «Ал-кагIба ал-ямани» абун. Аварагасул ﷺ заманалда гьеб щущазабун букIана. Амма авараг ﷺ ахираталде накълулъидал цо-цо тухумал гьел хъанчазе гIибадат гьабиялде руссана. Цинги цIидасан гьел бакIал щущазаруна.  Жакъаги халлъула бусурбабийин абун ругел цо-цо къокъабаз шаргIалда данде кколарел гIадатал цIигьарулел. Жинда Аллагь ﷻ разилъаяй ГIаишатица бицана хирияв аварагас ﷺ абунин: «Сордо-къо ине гьечIо цIидасан лат ва гIуззае лагълъи гьабизе байбихьун гурони», - ян. ГIаишатица абуна: «Я Бичасул Расул, дида ккун букIана гьаб аят рещтIун хадуб (магIна) «Аллагь ﷻ вуго жиндие гIибадат гьабизе хIакъав БетIергьан; жинца МухIаммад авараг ﷺ витIарав гIаламалъе тIоритIел босун ва хIакъаб исламияб динги босун, жинца гьеб цогидал киналниги диназда тIад загьир гьабизе. Гьаб амру гьадин тIубазеги буго, кигIанго мушриказе бокьун гьечIониги» (сурат «Ат-Тавбат», аят 34) гьеб иш тIубанин абун», - илан. Цинги аварагас ﷺ абуна: «Аллагьасе ﷻ бокьарабгIан мехалъ гьеб иш букIине буго. Цинги Аллагьас ﷻ гьури битIизе буго. РекIелъ иманалъул къатIрацин бугел хвезе руго. Баракат, пайда гьечIел хутIизе руго. Цинги умумузул диналде (хъанчазе лагълъи гьабиялде) гьел руссине руго», - ян. (Муслим)