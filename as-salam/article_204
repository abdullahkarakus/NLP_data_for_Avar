  ТIадегIанав Аллагьас ﷻ Къуръаналда заманалъул хиралъи ва кIвар гIемер рехсана. Заманалдалъун ﷻ гIемер гьедана Аллагь ﷻ Къуръаналда. Хирияв аварагасги ﷺ хIадисалда абуна: «КIиго нигIмат буго гIемерав чияс жинде кIвар кьолареб: сахлъи ва эркенаб заман», - илан. Цо къоялъ ГIамир ибн ГIабдул Къайс абурав табигIинасухъе вачIана цо чи ва абуна: «Мунгун гIодовчIун хабар бицине бегьилищ?» - абун. ГIамир гьесухъ валагьана, цинги абуна: «Бакъул свери чIезабе нилъее кIалъазе заман батизе букIине», - ян. Гьелдасан бичIчIула гьев гIалимасе заман къваригIел гьечIел харбазда хвезабизе бокьунгутIи. Аварагасул ﷺ асхIаб ибн МасгIудица абулаан: «ЛъикIаб гIамалги гьабичIого дир гIумруги къокълъизабун араб къоялда дир ракI гурхIула», - ян. Аварагасул ﷺ асхIаб Хулайфат СалихIица абуна: «Сордо-къо дуда данде хIалтIула, мунги гьезде данде хIалтIе», - ян. ХIасанул Басрияс абуна: «Ле, инсан! Мун вуго къояздаса гIуцIаравлъун. Щибаб къоялда цадахъ дур гIумруги унеб букIуна. Дида дандчIвана гIадамал нужее динар-диргьамалдаса заман жидее хира бугел», - илан. Халгьабе, гьаб заман хехго боржун унеб бугеб куц. Ригьалде рахарал чIахIиял чагIазда цIехедал, гьез бицуна жидер гIумру бер къапилалде анин абун. НухI аварагасда гьаб дунял кинаб жолъун батарабилан гьикъидал, гьес абун буго: «Цояб нуцIихъа жаниве лъугьунеб, цогидалдаса къватIиве лъугьунеб рукъ гIадинаб жо батана», - ян. 950 сон барав НухI аварагасцин гьедин абураб мехалда, 60-70 гурони сон баларел нилъеда кинаблъун гьаб дунял батилеб?  