Гьале исана, лъабабилеб нухалъги, росабазда гьоркьоб 2022 соналъе гьабураб подписка халгьабун гьеб байрахъ щвана ЦIияб ЧIикIаб росдае. Бищун гIемер подпискагун цадахъ унго-унгоги гьеб байрахъалъ бихьизабула росдал жамагIаталъул гъунки, гьуинлъи, исламалъул церехъабазе мутIигIлъи ва къваригIараб къоялъ исламалъе гьабулеб хIалтIуе къвал гури. Исана росдал имам Шамил ГIисахIажиявас ва ЦIияб ЧIикIаб вугев «Ас-саламалъул» вакил Абакар МухIамадовас, росулъ ругел волонтеразул къокъабигун цадахъ, цо къоялда жаниб гьабуна 1500 подписка. Гьебги ккола тIад къараб планалдасаги лъабго нухалъ цIикIкIун. Байрахъ бачIараб къоги рабигIул-аввал моцI букIана. Авараг   кIодо гьавун ва гьеб рохалилаб къо сабаблъун гьеб сордоялъ ЦIияб ЧIикIаб росулъ тIобитIана баракатаб мажлис-мавлид. Гьелда гIахьаллъи гьабуна районалъул имамзабаз, гIалимзабаз, «Ас-саламалъул» вакилзабаз ва гьалбадерица. ЖАБИР МАЖИДОВ