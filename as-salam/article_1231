Бихьинчиясул бащдалдаса цIикIкIараб гIумру бараб ва хурхараб буго гьесул къайицадахъалда. Рос вуго рокъов гьоболгIадав чи. Рукъалъул ишал гIемерисеб мехалда лъадуца тIуран рукIуна. Гьелде тIадеги лъималазе тарбия кьейги гьелда бараб буго. Балагьеха гьанже, цонигиясул лъади божи гьечIей, хиянатай, иман гьечIей, адаб бахъарай ккани, гьесул рукъалъул ва жиндирго талихI къуна. Рокъоса лъугIуларо кидагосеб дагIбарагIи, букIуна рахIатхвей, букIунаро рокъове вачIанин абураб рекIее бигьалъигун свак чучи. Амма лъади лъикIай ккани, гьелдаса кIудияб талихIги цоги букIунаро. Рукъалъул лъикIлъиялдасан ккола гьеб гIатIидаб букIин. Гьесие хIажаталъе гIолебгIанаб къадаралда. Гьалдасан бичIчIизе бегьуларо рукъ кигIан кIваниги кIудияб базе кколин абураб жо. ХIажатаб къадаралда гIатIилъи букIин - талихIлъун ккола. Балагье, кIиго-лъабго тIала бала щибго хIажалъиги гьечIого. Гьез лъабабилеб тIалаялде рахинчIого лъагIалабиги рала. Амма къваридаб рукъ бугони, гьелъги гIумру захIмат гьабула. Инсанасул гIумруялъул гIемерисеб бутIа бараб букIуна мадугьаласда. Гьединлъидалин исламалъги цIакъ цIуниялде ахIулел мадугьаласул хIукъукъал. МагIарулазул абиги буго, мадугьал вихьун рукъ босейин, эбел йихьун яс ячейин абураб. Мадугьаласда бараб жо гIемер букIуна. Гьев магIна гьечIев ккани, гIумруялъул талихIалъе кIудияб ками ккола. Цебе заманалда гIемерисеб рекIунеб жо букIана чу. Цо-цояз хIамагун гIорцIенги хIалтIизабулаан. Гьезул лъикIлъиги бараб букIана къуваталда ва гIамалалда. Амма гьаб заманалда рекIунеб жо машина буго. Гьелъулги лъикIаблъун рикIкIуна жиндир хIажат берцинго тIубалебгIанасеб къадар. Налъиги гьабун бищун хирияб машина босиялде исламалъ ахIуларо. Жиндир ресалда рекъараб, къваригIел тIубалеб машина букIинги талихIаб гIумруялдасан ккола. Аллагьас ﷻ нилъее киназего кьеги гьаб ункъабго талихI!  Амин! ГIАБДУЛЛАГЬ МУХIАММАДОВ