  Кинниги кваранаб рахъалда ххезе хирияб буго. Щайин абуни, гьелъул хIакъалъулъ гIемерал ва кьучIал хIадисал рачIана, квегIалъул рахъалдаса цIикIкIун. ГIалимзабаз абуна баргъич ххей салафу-салихIуназулги ва гьединго цере рукIарал умматалъул гIадатлъунги букIанин. Бихьиназе меседил баргъич бегьуларо, гIарцул гурони. Руччабазе меседил баргъич бегьизабуна. Аварагасул ﷺ баргъич букIана «МухIаммадун расулуЛлагь» абун тIад накъищ хъвараб. Гьеб баргъич хадуб билана. МугIайкъиб абурав асхIаб вукIана Бадруялъул гъазаваталдаги гIахьаллъарав. Гьев вукIана авараг ﷺ Мадинаялда вугев мехалъ гьесул баргъич цIунарав чилъун. Авараг ﷺ накълулъидал баргъич щвана Абубакар-асхIабасухъе. Гьес баргъич кьола МугIайкъибихъе цIунизе. Гьединго гьес ГIумар-асхIабихъ ва ГIусман-асхIабихъ гьеб бугеб мехалдаги цIунана. Амма ГIусман-асхIабасул заманалда гьеб баргъич Арис абураб гъуялъубе бортула. Баргъич лъабго къоялъ балагьула, амма батуларо. Имам Бажуриясги ибну ХIажар ГIаскъаланиясги хъвалеб буго: «ХIакъикъаталдаги гьеб баргъичалда жаниб аварагасул ﷺ битIараб низамалъул рухI букIана. Гьелъул букIана Сулайман аварагасул баргъичалъул гIадинаб къуват. Сулайман аварагасухъа баргъич тIагIиндал, къуват нахъе ана. Гьединго ГIусман-асхIабасул заманалда, аварагасул ﷺ баргъич тIагIиндал, байбихьана нилъеда лъалел питнаби, цоцада ричIчIунгутIи, халипасухъ гIенеккунгутIи гIадал ишал лъугьине. Ахиралда ГIусман чIвана Къуръан цIалулеб мехалда», - ян. Ибну ГIалланица абуна, гIадамаз Сулайман аварагасул баргъичалъул гIажаиблъи гьабулин, амма МухIаммад аварагасул ﷺ баргъичалъул гIажаиблъи гьабуларин. Гьелда жанибин абуни букIана гIажаибаб къуват, жинца авараг ﷺ накълулъаниги, гьесул гIадинаб ритIухъаб бетIерлъи чIезабулеб. Баргъич тIагIиндал питнабазде байбихьана.    