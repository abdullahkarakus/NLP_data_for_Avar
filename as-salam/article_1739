Хайбаралъул гъазаваталде индалги авараг  сордо бан рикIкIад гьечIеб бакIалда чIана. Хайбаралда жугьутIаз рогьалил как ахIичIо, рогьел баккидал жидерго ишазде рахъун рачIана. Бусурбаби тIаде щун рихьидал гьел риха-хочана ва ахIи-хIуралда рукъзабахъе тIурана. Хайбаралда жанире щведал аварагас r рагъул байрахъал асхIабзабазухъе рикьана ва цоялда хадуб цояб хъала бахъулаго рагъги гьабуна, ахиралда хутIана жугьутIазул цо-цоял жанир рахчараб кIиго кIудияб хъала. Гьеб бахъулаго бусурбабазда гIезегIан къоги бихьана. ХIадисалъул имамзабаз рехсон буго гьеб хъала бахъулаго чанго асхIаб, гьелги рахъизе кIвечIого, нахъруссун рачIанин.  Ахиралда аварагас  абуна метер жинца байрахъ кьезе бугин жив сабаблъун гьеб хъала бахъизе вугесухъе. Гьеб сордо асхIабзабазул ана лъихъедай аварагас  байрахъ кьелайин абураб калам гьабулаго. Хадусеб къоялъ аварагас r абуна: «АбутIалибил ГIали кив вугев?» - ин.  Гьев унтун вугин жаваб гьабуна аскIор рукIараз. Цинги аварагас  гьев жиндихъе вачеян абуна. ГIали вукIана бералги унтун. Гьев аскIове вачIиндал аварагас r гьесул беразда жиндирго баракатаб хIацIу бахана, дугIаги гьабуна.  ГIалил бералги сахлъана. Хадуб аварагас  гьесухъе байрахъги кьуна, кьолагоги абуна: «Мун сабаблъун цо чи битIараб нухде ккей дуе лъикIаб буго бищун лъикIалин тIаса рищарал варанабаздасаги», - ян.  Цинги рагъде къватIивеги вахъана. Рагъ гьабизе аниги дандиясдаса цIуни гьабизе гьесухъ къолден букIинчIо, гьелъ нухда унаго ГIалица цоязул нуцIа бахъана къолденалъе хIалтIизабизе.  Дол хъулбузул цоялда цеве щведал, гьелъул кавуги ГIалица мугъалде нахъе рехана, бусурбаби жаниреги лъугьана. Бицуна, ГIалихъ къолденлъун букIараб нуцIа, рагъ лъугIун хадуб 7 чияс хIалица багъаризабунин, доб хъалаялъул кавуги 40 чияс ккун гурони босичIин. МУХIАММАДГIАРИФ КЪУРБАНОВ