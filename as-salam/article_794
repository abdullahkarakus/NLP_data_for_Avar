  Аварагасе ﷺ  хъулухъ гьабун вукIарав Анасица бицана: «Бичасул расуласе ﷺ  бищунго бокьулеб хIайван чу букIана», - ян. Хъвалеб буго чу гIалхул хIайванлъун букIанин. Аллагьас ﷻ Ибрагьим аварагасеги ИсмагIилиеги КагIба борхизабизе изну кьедал, Аллагьас ﷻ гьезда абуна: «Дица ﷻ нужее цо хазина буго нахъе цIунун, гьеб къватIибе бахъеян нужеца дугIа гьабе», - абун. Гьез дугIа гьабидал, дунялалда тIад ругелщинал чуял, Аллагьас ﷻ гьезие мутIигI гьаруна. Гьелъие гIоло хирияв МухIаммад аварагас ﷺ  абулаан: «Нуж чода рекIа, гьеб буго нужее ИсмагIил аварагас ирсалъе тараб хIайван», - абун. СагIлабияс бицараб хIадисалда буго: «Аллагьас ﷻ щибаб рогьалида чуязе дугIа гьабизе изну кьола ва гьез гьарула: «Я, БетIергьан Аллагь ﷻ! Щив чи вугониги дун гьудуллъун ккун, дир бетIергьанлъун вахъун, Дуца ﷻ дун гьабе гьесие, жиндирго агьлуялъулъги малалъулъги бищун бокьулеблъун», - абун. Абу-Аюбил Ансарияс бицана: «Хирияв аварагасухъе ﷺ  гIалхул гIарабияв вачIана ва гьикъана: «Дие чуял рокьула, Алжаналда чуял рукIунищ?» - абун. Аварагас ﷺ  гьесда абуна: «Мун Алжаналде лъугьараб мехалъ, дуда аскIобе бачIине буго якъуталъул куркьбал ругеб чу. Гьелда тIадги рекIун мун воржине вуго дуего бокьараб бакIалде», - ян.    «Сакб». Гьеб чодаги рекIун хирияв авараг ﷺ  гIахьаллъана УхIудалъул гъазаваталда. Гьелъул надалда букIана хъахIаб тIанкI, хIатIазда рукIана, курхьен барал гIадал хъахIал, берцинал хIуччал. «Лизаз».  Гьеб чу аварагасе ﷺ  сайгъат гьабун букIана Мукъавкъис ханас. «Муртажиз», «ЛахIиф», «Зариб», «Зарс» абун цIар бугелги чуял рукIана. «Вард» букIана аварагасе ﷺ  Тамиму Дарияс сайгъат гьабураб, хадуб ГIумар-асхIабасе жинцаги кьураб. «СабхIат» ва «БахIр» рукIана кутакалда рекерулел чуял. Гьездаги рекIун хирияв авараг ﷺ  чанго нухалъ къецазда цеве ккана. Хирияс ﷺ , «БахIр» абуралъул надалда кверги бахъун, абулаан: «Мун, хIакъикъаталдаги, ралъад буго», - ян.  