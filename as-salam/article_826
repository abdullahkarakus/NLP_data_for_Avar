Кинниги цин тавбу гьабун, хадуб мунагь гьабун, цингиги тавбу гьабун живго жинцаго гуккизе бегьуларо. Гьесул букIине ккола щулияб къасд мунагь теялдеги ва бацIцIадаб тавбу гьабиялдеги. БакътІерхьудаса бакъ баккичIебгIан заманалда жаниб Аллагьас ﷻ тавбуялъул нуцIа къаларо. Инсанасул pyxI мукъулукъалде щвезегІанги гьабураб тавбу къабуллъула. КигIан гьитIинабги мунагьалдаса тавбу гьабизе ккола, хасго тавбу гьабизе ккола чIахIиял мунагьаздаса. Нилъеца тавбу нахъбахъун тани, тавбу гьабичIел мунагьал цIикIкIунелго цIикIкIунел рукIуна. Цинги ракIги беццлъула. Гьабураб тавбуялъ гьеб беццлъи, Аллагьасул ﷻ къуваталдалъун, нахъе уна. Гьединго квешлъи гьабунин абун лъикIал гIамалал гьаричIого тезе бегьуларо. Гьелги гьаризе ккола квешлъиялда данде чIезе рукIине. ГьитIинал мунагьал кIодолъула гьел нилъеда гьитIиналлъун рихьани. «Муъминчиясда мунагь тІаде бегараб мегIергIадин бихьула, мунапикъасда - жиндирго мегІералда аскІосан боржун араб тIутIлъун бихьула», - ян буго хIадис. ГьитIинал мунагьал кIодолъула гьел нилъеда гьитIиналлъун рихьани. «Муъминчиясда мунагь тІаде бегараб мегIергIадин бихьула, мунапикъасда - жиндирго мегІералда аскІосан боржун араб тIутIлъун бихьула», - ян буго хIадис. ГьитIинабилан абун мунагь гьабизе бегьуларо. Нилъеда лъаларелъулха кинаб мунагьалда жаниб Аллагьасул ﷻ ццим бахъин бугебали. Нилъ, мунагьалъул гьитIинлъиялде балагьичIого, нилъеца амру тарав Аллагьасул ﷻ кIодолъиялде балагьизе ккола. Гьединго гьитIинаб мунагь кIодолъула тавбу гьабичIого теялдалъун. Жеги гьитIинаб мунагь кІодолъула гьеб гIемер такрарлъулеб бугони. ГIемер такрарлъулеб бугони, рекъолареб жо карагьалъиялде сверула, карагьатаб жо хIарамлъиялде сверула. Гьединго гьитIинаб мунагь кIодолъула, гьеб гьабиялдаса чIухIулел ва гьеб гIадамазда бицунеб бугони. Инсанасда мунагь гьабичIого тезе тIалъулебго гIадин, гьабураб мунагь гIадамаздаса бахчизеги тIадаб буго, жиндаги ТIадегIанав Аллагьасдаги ﷻ гьоркьоб ккараб мунагь батани. ГIадамазда хурхараб мунагь батани, гьелдаса гIадамал тIаса лъугьинаризе ккола. Гьел тIаса лъугьинаричIого Аллагьас ﷻ гьелдаса тавбу къабул гьабуларо.  