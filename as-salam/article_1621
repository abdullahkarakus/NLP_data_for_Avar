Аварагасул  кIиявго халифасда лъалаан СагIидил ритIухълъи ва вацIцIалъи. Гьесулгун гIакълу дандбалаан гьез. ГIумар асхIабас, халифлъун вугеб мехалъ, жиндиего кумек гьабизе СагIид Хомсалъул гIадамазда тIад нухмалъи гьабизе тана. Цо дагьаб заман гьоркьоб индал Хомсалдаса божарал чагIи рачIана ГIумар асхIабасухъе.  «Нужер росдал мискин-пакъирзабазул цIарал хъван дихъе кье, гьезие кумек гьабизе букIине», - ян абуна ГIумар асхIабас. ЦIарал хъварал кагътал гьесухъе рачIиндал СагIид ибн ГIамирил цIарги бихьана гьениб хъван.  «Гьев щив СагIид?» - абун, гIажаиблъи гьабуна ГIумар асхIабас. ГIадамаз жаваб гьабуна: «Нижер амир вуго гьев», - ян. ГIумар асхIабас нахъеги гьикъана: «Гьеб кин? Нужер амир мискинищ!?» - абун. ГIадамаз абуна уйилан, гIемерал къоял ругин гьесул рокъоб цIа бакичIогоян. ГIумар асхIаб гIодана ва гьезухъе 1000 динарги кьолаго абуна: «Дир саламги бицун СагIидида абе халифас гьаб гIарац битIанин дур ругел хIажатал тIуразе», - ян. ГIарацги босун гьел гIадамал СагIидихъе щвана ва гьез гIарац кьедал, СагIидица гьеб добегIан цуна ва абуна: «Инна лиЛЛягьи ва инна иляйгьи ражигIун (цо балагь тIаде бачIиндал абулел рагIаби)». РахIат хварай чIужуялъ абуна: «Дуе ккараб щиб, СагIид? Щиб лъугьараб? Муъминзабазул бетIергIаги гуревищ хварав?» - ян. СагIидица абуна: «Гьелдасаги кIвар бугеб лъугьана», - ян. ЧIужуялъ абуна: «Рагъда бусурбабийищ къурал?» СагIидица абуна: «Гьелдасаги кIвар бугеб ккана», - ян.  «ЩибгIагиха ккараб гьелдасаги кIвар бугеб, я СагIид?» - абун гьикъана чIужуялъ. «Дихъе дунялалде гъира багъаризабулеб жо бачIун буго.  Дун къосинавизе рокъобе питна бачIун буго», - ян. «ТIубазабеха, СагIид, гьеб иш», - ян абуна чIужуялъ.  Динаразул хIакъалъулъ гьелда щибго жо лъалароан. СагIидица гьел динарал, чIужуялъул кумекалдалъун, мискинзабазда гьоркьор рикьана. ЖАБИР МАЖИДОВ,
«АС-САЛАМАЛЪУЛ» МУХБИР
