Аби Умаятил Багьилиясдасан бицараб хIадисалда буго Аварагас  абунила: «Нужеде тIаде шагIбан моцI бачIарабго нужерго чурхдулги рацIцIад гьаре, гьелъулъ нийатги бацIцIад гьабе», – ян. Абу-Саламатидасан бицунеб хIадисалда буго: «Дица ГIаишатида  цIехедал Аварагасул  кIал кквеялдасан, гьелъ абуна: «Гьес кIал кколаан гьес кIал биччалебго гьечIоян нижеда ракIалде ккезегIан. Гьес кIал биччалаан гьес кIалго кколеб гьечIоян нижеца абизегIан. ШагIбаналдаса цIикIкIун цониги моцIалъ кIалги кколароан. Цо-цо мехалъ тIубанго шагIбанги кколаан». Зайд бину Усаматидасан бицана дица абуна: Бицен буго, хIакълъунго, малаикзабазе зодорги руго гIидалъул сардал, бусурбабазе ракьалда гIидалъул къоял ругел гIадин абун. Малаикзабазе гIид ккола барааталъул сордоги, гьебги шагIбан бащалъи, лайлатул къадриялъул сордоги, муъминзабазулги, кIалбиччан къоги, къурбан хъвеялъул къоги кколеб гIадин. Гьелъие гIоло цIар тана ШагIбан бащалъиялда малайкзабазул гIидалъул сордойин абун. Субукияс жиндирго тафсиразда рехсана, хIакълъунго, гьеб сордоялъ лъагIалил мунагьал чурула, рузман сордоялъ анкьил мунагьал чурулел гIадин, Лайлатул къадриялъ гIумруялъул мунагьал чурула, ай гъол сардал чIаго гьари сабаб буго мунагьал чуриялъе. Гьединлъидал гьелда цIар тана мунагьал чуриялъул сордойинги. Аллагь  разилъаяв МагIаз бину Жабалидасан бицараб хIадисалда буго: «Ссалат-салам лъеяв аварагас абуна: «ШагIбан моцI бащалъараб сордоялъ ТIадегIанав Аллагь рахIматалдалъун валагьула Жиндир кинабго халкъалдехун, цинги гьес киназулго мунагьал чурула, цохIого цо мушрикасулги хIал хъубав чиясулги хутIун», – илан.  Гьединго Байгьакъияс Аллагь разилъаяй ГIаишатидасан бицана Аварагас  абунилан: «Дихъе Жабраил малаик рещтIана. Гьес дида абуна гьаб ккола шагIбан бащалъараб сордо. ТIадегIанав Аллагьас  гьаб сордоялъ Килаб тухумалъул (ГIарабиялда бугеб бищунго чи гIемераб тухум) гIияда тIад бугеб квасул рас рикIкIун жужахIалдаса гIадамал хвасар гьарула», – ян.  Амма гьеб сордоляъ Аллагь  гурхIуларо, хIадисалда бачIухъе, хIал хъубав чиясдаги, гIагарлъиялъулгун хурхен къотIизабурав чиясдаги, чIухIиялъул мурадалда ретIел ретIулесдаги, эбел-эмен къварид гьарулесдаги, гIаракъи гьекъезе данделъулездаги. Цогидаб хIадисалда буго барааталъул сордоялъ Аллагьас   живго-жинцаго чIварав, хвезавурав чиясулги мунагьал чуруларилан. Гьеб сордоялъ беццараб буго садакъаби кьезе, гIемерал дугIаби гьаризе, ракIхварал, барщарал гIадамал, Аллагьасе  гIоло, цоцазда тIаса лъугьине, хабаде рахине, хваразе къулгьу-алхIам гьабизе. Бицен буго цо нухалда Аллагьас  ГIиса аварагасда вихьизавун вугила 400-гIанасеб соналъ нохъода чIун какал рарав чи. ГIисаца Аллагьасда  цIехана: «Гьесдаса тIадегIанаб кири-даража бугел чагIи ругищ?» – абун.  Аллагьас  жаваб гьабуна: «Барааталъул сордоялъ Дие какал рарал МухIаммад аварагасул  умматалъул гIадамал руго», – абун. Аллагь разилъаяй ГIаишатица бицана: «Бичасул Авараг шагIбан моцI бащалъулеб сордоялъ тIаде вахъана ва гьес байбихьана как базе. Какилъ суждаялда гьев гIемераб мехалъ чIедал, дун хIинкъана, гьев хундай вугоян. Гьеб сордоялъ Аварагас , БакъигIалъул хабалаздеги ун, рогьинегIан гIодун, хIелун, дугIа гьабуна, умматалъе шафагIат гьарана ва гIибадат гьабеян асхIабзабаздаги малъана». Цогидал исламиял улкабазул бусурбаби гIадин, Дагьистаналъул бусурбаби данделъула мажгитазда, цIалула Къуръан, ахIула мавлидал, бачуна зикру, гьабула садакъа. МУХIАММАД САЛМАНОВ