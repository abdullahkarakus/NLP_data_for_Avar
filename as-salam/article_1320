Дагъистаналъул муфти, республикаялъул гIалимзабазул советалъул председатель, шайих АхIмад-афандица бусурбабазда баркана тIаде щвараб ражаб моцI. «Ассаламу гIалейкум ва рахIматуллагьи ва баракатугьу! ХIурматиял вацал ва яцал! РакIракIалъ баркула нужеда тIаде щвараб хирияб ражаб моцI. Гьаб моцIалъ гьабураб лъикIаб ишалъухъ Аллагьас кири хъвала чанго нухалъ цIикIкIинабун, гьединго, гьарурал мунагьазухъ гIазабги цIикIкIинабула. Гьединлъидал, нилъеца хIаракат бахъизе ккола лъикIал ишал цIикIкIун гьаризе, аварагасдаса ﷺ мисал босун хьвадизе ва БетIергьанасда гьарула сах-саламатго рамазан моцIалда дандчIвай гьабизе нилъер щивасе икъбал. Киназего гьарула сахлъи, лъикIал ишал гьаризе тавпикъ ва къуват. Амин». Гьадин хъвалеб буго муфти, шайих АхIмад-афандил бусурбабазде гьабураб баркиялда. «А-салам» газета тIибитIизабулеб отделалъул нухмалъулев Мурад МухIаммадов дандчIвана ДРялъул тахшагьаралъул мэрасул заместитель Назим Рамазановгун ва «МСЧ МВД России по Республике Дагестан» ФКУЗялъул начальник, жанисеб хъулухъалъул полковник МухIаммад МухIаммадовгун. Гьез бицана шагьаралъул идарабазда «Ас-салама» тIибитIизабиялъул ругел ресазул хIакъалъулъ. «Уют» абураб цIаралда гъоркь хъизамалъул талихIалъул центр рагьана МахIачхъалаялда. Гьебги рагьана тахшагьаралъул аслияб мажгиталда цебе. Гьелъул аслияб мурадги буго хъизам гIуцIи, гьеб цIуни ва рос-лъадуда лъикIабщинаб малъи. «Централъ кумек гьабула росасе лъадиги лъадуе росги валагьизе. Гьединлъидал, ригьалъухъ балагьичIого, бокьарав чи вачIине бегьула централде. Буго гьениб рикIкIадасанго гарачIвари гьабулеб къагIидаги. Щивав чиясул баяналги балъго гьарула», - ян бицана централъул вакилас. Гьединго, централда хIалтIулеб буго хъизамалъулав психологасул кабинетги. Гьениб психологас рос-лъадуе кумек гьабула церечIарал масъалабаздаса рорчIизе.  Дагъистаналъул муфтияталъ лъазабулеб буго миллион гъурщил призалъулаб фонд бугеб къец. Гьеб тIобитIизе буго «Шейх Сайфулла-кади Башларов: жизнь и творчество» абураб тIехьалда тIасан. ТIоцебесеб бутIа тIобитIизе буго 15 маялда, кIиабилеб - 22 маялда. Цинги хIасил гьабизе буго 29 маялда, МахIачхъала шагьаралда. Къецалда гIахьаллъизе ихтияр буго, ригьалъухъ балагьичIого, бокьарав чиясул. ТIадеги баян щвезе бокьараз ахIизе бегьула телефоналъул гьаб номералде:  7(988) 293 09 90. «Ас-салам» газеталъул бетIерав редакторасул заместитель Руслан МухIаммадов щвана ЦIумада районалде. Гьев дандчIвана райадминистрациялъул бетIерасул заместитель Халилула МухIаммадовгун, лъай кьеялъул управлениялъул начальник Зайнаб ГIабдусаламовагун. Гьез бицана районалда бугеб хIалалъул ва «Ас-салам» газеталъе подписка гьабулеб бугеб къагIидаялъул. «Мусульманский мир Сибири» абураб выставка тIобитIулел къояз Новосибирскиялде рачIун рукIана тIолабго дунялалдасаго бусурбабазул хириял асарал. Шагьаралъул гIадамазда ва тIаде рачIарал гьалбадерида рихьизе лъун рукIана МухIаммад аварагасул ﷺ рас ва цогидалги алатал. Гьеб тадбирги халат бахъана 4 февралалдаса 7 февралалде щвезегIан. Новосибирскиялда гьединаб тадбир тIобитIана тIоцебесеб нухалда. Гьелъ квербакъизе буго диназда гьоркьосеб бичIчIибуголъи лъугьинабизе. «Ас-салам» газеталъул тIолалго хIалтIухъаби данделъараб мажлис тIобитIана гьал къоязда. Гьеб нухда бачана бетIерав редакторасул заместитель МухIаммадрасул МухIаммадовас. Байбихьуда дугIаги гьабун, кIалъазе рагIи кьуна Лак районалъул имам МухIаммад Саламовасе. Гьелдаса хадуб газета хъваялъул тIаде босараб иш тIубазабуразда гьоркьоб рехана можоро ва бергьаразе кьуна гIумраялде ине рес кьолеб путёвка. Гьебин абуни щвана Унсоколо районалъул имам МухIаммад ГIабдулахIидовасе.