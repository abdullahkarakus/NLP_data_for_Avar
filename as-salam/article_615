Дагьал къояз цебе Республикаялъул Дагъистаналъул тарихалъул олимпиадаялда тIоцересел бакIалги ккун тIадруссана Шамил районалъул Ругъелда росдал школалъул 9 классалъул цIалдохъан МухIаммадов Нурулаги, 10 классалдаса ТIайгибов МухIаимадги. Гьезул учитель М. ГъазимухIаммадовас бицана къецал рукIанин хIалуцарал. ГIахьаллъулезул къадар бахун букIанин 60-ялде. М. ГъазимухIаммадов вуго хIалбихьи бугев учитель. Гьев гIемер хIалтIула цIалдохъабазда росдалги республикаялъулги тарих лъазабиялда тIад. Школалда гьес данде гьабун буго росдал тарихалъул бицунеб музейги. Араб соналъ школалде щварав лъай кьеялъул министр Я. Бучаевас лъикIаб къиматги кьуна гьеб музеялъе. Цебе-цебеги МухIаммадил цIалдохъабаз ккуна республикаялда чанго цересел бакIал, Москваялда букIараб къецалда ТIайгибовас ккуна тIоцебесеб бакI. Сайпула ГьитIинамухIаммадов  