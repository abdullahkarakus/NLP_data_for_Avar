Жеги гьеб ккола нилъер кIалдиб ругьунаб, гIемеразда жиб мунагьлъунцин бихьулареб, амма бищунго кIудиял мунагьазул цояблъун жиб кколеб. Хасго гьеб руччабазда гьоркьоб гIемерлъун буго. КIиго яги цIикIкIун чIужугIадан данделъараб бакIалда къанагIатги хутIуларо гьеб мунагь гьабичIого. ТIадаб жо гIадин бицуна мадугьалалъул ретIа-къаялъул, рукъалъул чороклъи-бацIцIалъиялъул, лъимазул гIадлу гьечIолъиялъул... Жиндасан гъибат гьабулев вугесдаса жалго лъикIаллъун рихьиялъ, гьесдехун жахIда-хIусуд букIиналъ, гьес гьабулеб пиша жиндилъ гьечIин абун чIухIиялъ, иманалъул загIиплъи букIиналъ, цогидал гIодорегIан гьариялдалъун, напсалда жибго тIадегIан бихьиялъ. Гьаб кинабго Исламалъ гьукъараб, жиндаса рикIкIалъизе тIадаб буго. Кинаб букIаниги, черхалъе гIадатлъун билълъараб жо тезе инсанасе захIмалъула. Кинниги, гIакълу бугев чияс мацI бокьа-бокьараб бицине тун, живго цIадаве рехиларо. Къуръаналда Аллагьас абулеб буго (магIна): «Нужеца цоцазе кумек гьабе лъикIлъиялъулъ ва Аллагьасукьа хIинкъиялъулъ. Амма кумек гьабуге мунагь гьабиялъулъ ва тушманлъиялъулъ. Нуж Аллагьасукьа хIинкъа, хIакълъунго, Аллагьасул гIазаб гIасияб буго», - ян («Маидат», аят 2). Кинго гъибат гьукъизе бажарулеб гьечIони, гьеб мажлис тун, нахъе ина. 7. Даимго Аллагьасда гьарила иман щулалъи. Мунагьал тезеги гIибадат гьабизеги къуват кьолев Гьев гурони гьечIелъул.  МацIалъе жиб гьуинаб, ахираталда кьогIлъи кутакаб гьаб мунагь тезе киназего тавпикъ кьеги. Хадижат Хизриева