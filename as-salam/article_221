Дагъистаналъул бетIер Сергей Меликов дандчIвана миллиял ишазул рахъалъ федералияб агентствоялъул нухмалъулев Игорь Бариновгун. Гьеб дандчIваялда гIахьаллъи гьабуна ДРялъул муфти, шайих АхIмад-афандицаги. Гьез рорхана диназда гьоркьосел суалал ва тIадчIей гьабуна церегIанго къояз аэропорталда ккарал лъугьа-бахъиназда. Гьениб бицана Дагъистаналда диназда гьоркьоб кинаб бугониги дандеккей гьечIолъиялъул ва щибаб миллаталъул культурияб рахъ цебетIезабиялде кьолеб кIваралъул хIакъалъулъ. Гьединго данделъиялда бицана МахIачхъалаялъулгун Каспийскиялъул гьоркьоб бакIалда балеб бугеб РухIияб централъулги хIакъалъулъ. Лъалеб букIахъе, гьеб базе байбихьана, муфтияталъул квербакъиялдалъун, 2015 соналда. Гьеб бакIалъ ккола 30 гектар ракьул ва гьелда гьоркьоб 25 гектаралда буго парк. Гьеб кинабгоги балеб буго халкъалъул кумекалдалъун. Дагъистаналъул муфтияс бицухъе, гьабсагIаталдаги тIадран унел руго хIалтIаби ва 2024 соналда лъугIизе ккола аслиял хIалтIаби гьарун.