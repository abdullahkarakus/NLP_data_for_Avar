  Эбел-инсудаса хадуб, ракI унтун щибаб лъимадул чи лъугьинелъун къеркьолел чагIи рукIуна мугIалимзаби. МугIалим абураб рагIиялда хурхараб адабги, къиматги, борхалъиги кидаго букIараб жо буго. Амма гьеб рагIиялъул магIнаги букIине кколеб куцалъ бичIчIулеллъун рукIинчIо: адабгун, къиматгун ва борхалъигун, гьев мугIалимас кьолеб пайда босизе лъалел гурони. Щибго цIалул ургъелги гьечIел, лъай боси абураб мурад жидеда жанибги лъечIел цIалдохъабаз кидаго гIад-хочI гьавулевлъунги вукIана мугIалим, гьезда гьев жидерго кьерилавлъунги вихьула. Кьер-кьерал нигIматаз гIорцIизегIан кваназеги гьарун, бокьа-бокьараб ретIел босун гIезарулел лъимал лъугьунел руго жидер тIабигIаталъ ва гIамал-хасияталъ школаги мугIалимзабиги чIаго цIа лъун рухIизе хIадурал сунтураллъун. МугIалим абураб рагIул хIакъикъияб магIна бичIчIуларел, квешаб-лъикIалда гьоркьоб гIурхъи лъаларел, жидер сипатал инсаниял, амма тIабгIал шайтIанияллъун лъугьун руго цо-цо цIалдохъаби гьаб заманалда. Амма гьел «цIалдохъабазда» нахъа эхетун руго эбел-эменги. Гьез тIалаб гьабула мугIалимасдаса лъимералъе лъикIаб къимат лъей, хIеренаб бербалагьи гьаби. Гьединаб къагIидаялъ гIун рачIунел лъимал бахьикъосаллъун рахъиндал, тIоцебе цIехола школаги, лъимадулгун гьабураб хIалтIиги. Февралалъул авалалда социалиял гьиназда тIибитIун букIана пуланаб районалда цо мугIалималъ лъималазе гIадлу гьабулеб видео. Щуго васги доскаялда цере эхетизарун, гьезде гьаракь борхун кIалъалей йигоан гьей, кIигоясда гьурмалъ хъатги бана. ХIасил-калам, гьей мугIалим хIалтIудаса рехана. Таманал соназ школалда хIалтIарал, махщел лъадарарал мугIалимзабазул гIажаибаб рокьи ва хIеренлъи букIуна цIалулел, гIадлу бугел лъималазде. Я цIали гурел, я гIадлу гурел лъималазда гьеб бичIчIуларо. Гьезие мугIалим вукIуна, гIарац хиралъиялъ школалда хIалтIулев, нервабазул унти ккарав херав хъаркIаслъун. Гьединабго пикру гIахьал гьабулел эбел-эменги ругони, хола анкьабго. Лъималаз жидеего рекъараб хабар эбел-инсудаги бицун, классалъул бахьикъосаз гьезул рахъги ккун, тезаби хIакъаб буго гьей мугIалималда школа. Квер борхи гьелъулги битIараб гьечIо, амма гьелъие гIилла щиб ккарабин абун суал бачIани, дагьаб бичIчIи бугел эбел-инсуца гьей мугIалималъул рахъги ккун, гIадлу боркьизабилаан жидерго лъималазе. Гьезул букIинеселъе гIоло, гьезда квешаб-лъикIаб бичIчIиялъе гIоло. Дунялалъул ишазда сверун лъугьун эбел-эменги рукIун, гIемерисел лъимал жалго жидедего рехун тараб заман буго гьаб. Гьезул малъа-хъвайги квешаб-лъикIаб босиги гIемерисеб къотIносан яги телефоналдасан букIуна. Рокъоб лъезе кколеб тарбияталъул аслуялдаса махIрумлъараллъун кколелги руго гьел. Школалда лъикI цIаларал, гIадлу-низам бугел лъимал школа лъугIидал, ВУЗазде лъугьуна гIелму тIалаб гьабизе. Ва гьезул мурадги букIуна жиндир заманалда школалъе, живго цIалараб классалъе гIадин, хадуб халкъалъеги мунпагIат бугев чи лъугьин. Аллагьас гьаб дунялалда лъугьунеб щибаб жо бижун буго цояб цоялда хурхараблъун. Гьединлъидал жакъаго пикру гьабизе ккола метерисеб къоялъул. Бекун хадуб бухьараб ботIрол мунпагIат бкIунаро. Гьеб бекилалдего бухьине ккола.  