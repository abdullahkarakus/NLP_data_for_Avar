ГьабсагIат МухIаммад ккола Россиялъул лъималазул Хъвадарухъабазул союзалъул членги. КучIдул гурелги МухIаммадица хъвала харбалги. Гьелги рижула бокьараб дандчIваялъул ва лъугьа-бахъиназул кьучIалда. Жеги 11 сон гурони бачIев гьитIинав хъвадарухъанас басмаялде бахъун буго «Трехцветное чудо» абураб тIехьги. МухIаммадица хъвала магIарул ва гIурус мацIазда.  МухIаммад гIахьаллъула батIи-батIиял тадбиразда, литературиял конкурсазда. Гьенир щварал шапакъаталги дагьал гьечIо. ГьабсагIат гьев цIалулев вуго Гъизилюрт шагьаралъул №1 лицеялда. Школалда тIоритIулелщинал олимпиадабазда цересел бакIал росула гьес, цIалулев вуго «5» къиматазда. Редакциялде гьоболлъухъ вачIиндал, нижеца цо чанго суалги кьуна гьесие. – МухIаммад, бицея нижее мун киса кколевали ва чамабилеб классалде уневали? - Дун ккола ЦIобокь-Миякьоса. ГьабсагIат дун вуго 5 классалда. ГIумруялъул буго 11 сон.  – ТIоцебе кинаб кечI яги хабар дуца хъвараб? - ТIоцебесеб кечI хъвана ункъо сон бараб мехалда. Дица хъвана кечI бабае, ЦIорол Дадае. Гьединго гIумруялда дандчIварал лъугьа-бахъиназул кьучIалдаги хъвана харбал. Дирго «мишкалгун» ккараб, «Инсан» фондалда ккараб, тIоцебесеб мухь щведал ва цогидалги.  – Кинал тадбиразда ва конкурсазда гIахьаллъи гьабураб? - Гъоркьиса Гъизилюрталда букIараб шагьаралъулго ифтаралда дица кечI цIалана. ГIахьаллъи гьабуна «Проза детям», «Кружева поэзии», «Народов много, а страна одна» ва цогидалги конкурсазда. Шапакъаталги щвана.  – Мадрасалде унищ мун? - Школалъул цIали лъугIидал уна дун исламияб лагералде. Нижер Гъизилюрт районалда гьеб буго Нечаевка росулъ. Гьеб буго тIарикъаталъул устар Хучадаса Меселасул МухIаммад-афандиясул цIаралда. Исанаги ине ракIалда буго. Араб соналъ гьениб тIобитIараб конкурсалда кIиабилеб бакIги щвана дие.  – КIудияв гIедал щивлъун вахъине бокьилеб? - Дир анищ буго тохтурлъунги вахъун, гIадамал сах гьаризе. 