Гьединлъидал Аллагьасде гIагарлъизе яхI бахъарасда гурони ахираталъул талихI батиги цIакь щакаб буго. Амма Аллагьасул гурхIелалда божун ругони, цадахъ гьабулеб гIамалалъулъ тохлъиги биччан, Аллагьасул макруяль гуккизеги рес буго. Щивав чиясул гIумруялъул мурад букIуна сундулъго талихI бати.  Гьеб талихI балагьулаго уна нилъер гIумруги. Гьаб заманалдайин абуни, талихIавлъун рикIкIуна гIарац гIемерав чи. Гьединаб хIукмуги къотIула тIаде балагьун. Нилъерго беразда бихьулеб кьагIидаялъ кьолелъулха нилъеца сундуего къимат. Амма щивав чиясул букIуна жиндирго ракIалъул ургъел, каранзул къварилъи ва пикрабазул рахIат гьечIольи.  Гьеб абуни якъинльуларо хIакъикъат лъачIого. Нилъ Аллагьас рижун руго Жиндиего лагълъи гьабизе. Диналъул хIукъукъал тIуразе нилъее квегIенлъи букIине буго Аллагьас ракьалда бижанщинаб махлукъат инсанасе мукIур гьабурабги.  Гьеб кинабго берцинго нухда бачине гIакълуги кьун Аллагьас инсан кIодо гьавун вуго. Гьебго заманалда нилъер пикру букIуна дунялалда бугеб Аллагьасул махлукъаталда кверщел цIикIкIарав, Аллагьас ризкъи кьун кIодо гьавуравгIан чи тIадегIанав вугин абураб, ай бечедав чи тIокIав, цIакъав вукIунин ккола гIемерисезда.  КигIан гIемерабги бечелъиги тун дунял рехун тедал, щибха инсанас цадахъ босулеб!? КIиго натI ххамил - гьеле инсанас цадахъ босун унеб жо. Гьебгиха, бецIаб лахIтудул гвандинибе. Амма инсан хваниги хвезе рес гьечIеб жо цо буго. Щивав инсанас тола хвел гьечIеб лъалкIги дунялалда. Гьебги буго инсанасул гIамал. ЛъикIаб гIамал гIемерав чи хведал нилъ пашманлъула, лъикIав чи хванин къварилъула. Квешав чи хванин рагIаниги пашманльула, гьесда ракI гурхIиялъ, гьес нахъа тараб гIумруялда къварилъун.  Амма дунялалдаги талихIав, ахираталдаги талихIалъул байрахъ кодоб щварав вуго жиндие Аллагьас кьураб ресалъухь балагьичIого Аллагьасе гIоло лъикIаб гIамал гьабиялда тIадчIей гьабурав чи. Аллагьас жиндие кьураб ризкъиялъул гIемерлъи-дагьлъи хал гьабичIого Аллагьасул нухда гьеб хвезабулев чи.  Бищунго инсанасул ракIалъе рахIатги парахалъиги щолеб, живги хIакъикъаталда талихIав чи вугин абизе кIолеб даражаялде вачунеб жолъунги ккола лъикIльи гьаби. ЛъикIлъи гьаби мискинпакъирасе, унта-щокъасе, кумек хIажатасе, нахъасан кверчIвай гьечIесе. Гьеле унго-унгояб талихI! Бечедав чиясда цIехон буго бищун талихIавлъун мун кидал вукIаравин абун? Гьес абун буго жинда гIумруялъулъ дандчIванин ункъо батIияб свери, жидеда жанибги дида талихIалъул магIна бичIчIарал. ПАТIИМАТ ХIАСАНОВА