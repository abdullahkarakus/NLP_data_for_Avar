Нилъ кидаго Аллагьасда  гьардолеллъун рукIине ккола. Нилъее, Аллагьас  кьураб гьукъизеги, гьукъараб кьезеги кIолев чи зоб-ракьалда щивго гьечIо. Аллагьасде  мугъчIвай гьабурав, Гьесдаса  кумек гьарарав чи Аллагьас  хьул къотIун толаро. Ханзабазда лагъ гьардаравгIан рихуна, ТIадегIанав Аллагьасе  лагъ, Жинда гьардаравгIан, вокьула. Цогидал ханзабазул, жидеда гьардани, ццим бахъуна, ТIадегIанав Аллагьасул , Жинда гьардечIони, ццим бахъуна. Муъминчиясул цониги дугIа къабуллъичIого хутIуларо. Гьес гьарараб жо кьечIонигицин, жибго дугIа гьаби гIибадатлъун хъвала. Аваданго вугеб мехалъ Аллагьасда  гьардолев муъминчи, къварилъиялде ккараб мехалъ, Аллагьас  гьесул дугIа къабул гьабула. ТIадегIанав Аллагьас  Жинда  гьарараб жо яги гьарараб сагIаталъ кьола, яги гьеб гьарараб жоялда релълъараб тIаде бачIунеб квешлъи гьесдаса нахъе чIвала, яги гьараралдасаги цIикIкIараб жо ахираталда кьола. Цоги хIадисалда буго: «Нужер цоясул дугIаялъе жаваб гьабула, гьес мунагь бугеб жоялдалъун яги гIагарлъиялъулгун бухьен тIезабулеб жоялдалъун дугIа гьабичIебгIан заманалда», - абун. Аллагьасул  къадарги дугIаги Къиямасеб къо чIезегIан цоцалъ хIалтIулел рукIуна. Цо чиясе дугIаялъул рагьу рагьани, гьесие рахIматалъул рагьуги рагьула. Вализабазул цояс абун буго, жив хIинкъуларила дугIа къабуллъичIого хутIилилан абураб жоялдаса, жив хIинкъулила дугIа гьабичIого хутIилилан абураб жоялдаса. ДугIаялъ тIаде бачIаралъеги бачIине бугелъеги мунпагIат гьабулилан буго хIадис. ХIатта, мунагьал цIикIкIунилан абунги дугIа къабуллъиялдаса хьул къотIугеян буго. Иблисалъ жиб Къиямасеб къо чIезегIан чIаго теян гьарараб мехалъ, Аллагьас  гьелъул гьарицин къабул гьабунила.