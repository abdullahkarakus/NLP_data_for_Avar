  УхIудалъул гъазаваталда кутакалда къуватав хъанчилав ГIусманил ТIалхIатги тIаде вахъун абуна: «Ле, МухIаммадил асхIабзаби! Вугищ нужеда гьоркьов цонигияв, жиндир хвалченалъ дун жужахIалде витIулев яги дир хвалченалъ дица алжаналде витIулев?» - ян. ГIали-асхIаб вахъана гьесда данде (гьев кколаан ГIали-асхIабасул вацгIал) ва къотIана ГIусманил бох, ГIусман вортана, гьесул гIаврат загьирлъана ва гьес ГIали-асхIабасда гьарана: «Аллагьасеги нилъеда гьоркьоб бугеб гIагарлъиялъеги гIоло, те дуца дун», - ян. ГIали-асхIабас гьев тана ва Аварагас ﷺ «Аллагьу акбар» абун ахIана. УхIудалда ГIали-асхIабас чIвана чIахIиял капурзабазул лъабгоял. ТIоцебе Аварагас ﷺ гьев витIана лъикI багъулеб капурзабазул цо гьитIинабго къокъаялда тIаде. ГIали-асхIабас гьел риххизаруна ва чIвана ГIамру бину ГIабдуллагь ЖумахIи. Цинги Аварагас ﷺ гьев витIана цоги гьединабго къокъаялде, ГIали-асхIабас гьелги щущазаруна ва чIвана Шайбат бину Малик. Хандакъалъул гъазаваталда ГIали-асхIабас чIвана жиндир къуватгун бахIарчилъи гIарабиязулъ машгьурав ГIамру бину ГIабду-вудда. Бану-МустIалакъазул гъазаваталда ГIали-асхIабас чIвана гьединго рагъизе бажари цIикIкIарал Маликги гьесул васги. Хайбаралъул гъазаваталда ГIали-асхIабас, рахсаздасаги тIезабун, гIодобе рехана хIалихъего кIикъого чияс кодобе борхулеб каву. Гьенивго вагъулелъул гьесул хъалахъо гIодобе бортидал, Хайбаралъул маххул нуцIбузул цоябги кодоб ккун, вагъана ГIали-асхIаб тIубараб къоялъ. Гьес нуцIа гIодоб рехун хадуб анкьго чи гьеб гебегизабизе лъугьиндал, бажаричIо. Къокъго абуни, Аварагасул ﷺ рокъовги гIурав, ислам босизе цогидаздаса цевеги ккарав, исламалъул малъиялда цIубарав, вахIю рещтIунеб куцги бихьарав, Аварагасе ﷺ тIолго гIадамаздаса бищунго йокьулей яс ФатIиматги ячарав, Аварагасул ﷺ вацгIаллъунги кколев ГIали-асхIаб, гIемерисел гъазаватазда цадахъ вукIана Расуласда ﷺ. Авараг ﷺ Табукалде гъазаваталъ унаго, руччабиги лъималги цIунизе гьезда хадув балагьизе гьев Мадинаялда тана. Гьедин толеб мехалъ, ГIали-асхIабас Аварагасда ﷺ гьикъана: «Дун дуца руччабаздаги лъималаздаги тIадищ толев вугев?» - абун. Аварагас ﷺ гьесие жаваб гьабуна: «Мун дида аскIов Муса аварагасда (гI. с.) аскIов Гьарун авараг гIадин вукIине разилъиларищ? Амма, дида хадув авараг вукIине гьечIоха», - ян. Аварагасул ﷺ хIадисазда гьоркьор цонигиясул хиралъиялъул хIакъалъулъ гьечIо, ГIали-асхIабасул хIакъалъулъгIан гIемерал хIадисал. Гьел хIадисал гIемерлъиялъе гIилла Абубакар, ГIумар, ГIусман, ГIали асхIабзабаздаса хирияв вукIин гуро. Аварагасул ﷺ кьучIаб хIадис буго Бухарияс бицараб, Аллагьас жиндие кинабго Къиямасеб къоялде щвезегIан ккезе бугеб жо загьир гьабунаян. Гьединлъидал Аварагасда ﷺ цебеккунго ГIали-асхIабасда тIаде рачIине ругел балагьалги лъана, халиплъиялъул хIакъалъулъги, гьеб гуребги, мисалалъе, хаварижал данде рахъин гIадинаб ва цоги гьединал питнаби рагъарарал ахIвал-хIалазде ккедал, гIадамазе насихIатлъун, битIараб ва битIараб гуреб батIабахъизе лъазелъун, рицана Аварагас ﷺ гьесул хиралъаби.  