Капурзабаз бусурбабазда зулму-хIал гьабидал, Ислам тIибитIизабиялде данде гьел чIедал, Аварагас  бусурбабазде амру гьабуна гьижра гьабейин абун. ХIабашаталда вукIана ГIиса аварагасул дин бацIцIадго ккурав, жинда аскIор загIипал гIадамазе зулму гьабизе толарев гIадилав хан – Нажашияв. Гьединав гIадилав хан гьев вукIин Аварагас  гьезда бицана ва гьенибе гьижра гьабун лъикIин абун гьес бусурбабазде ишараги гьабуна. Гьелъие гIоло бусурбабаз тIоцебесеб гьижра ХIабашиялде гьабуна. ТIоцебе ХIабашаталде гьижра гьабун хадуб асхIабзабазухъе хабар щвана Аварагасул  инсул вац ХIамзат бусурманлъун вугин ва гьединго Маккаялъул хIал лъикIлъун бугин, къурайшиязул бутIруз Исламги къабул гьабун бугин, бусурбабиги гIемерлъун ругин абун. Гьеб мехалъ гьезие бокьана жидерго ватIаналде тIадги руссун, гьениб Аллагьасе гIибадат гьабизе. Амма Маккаялде щун хадуб мушрикиназул зулму-хIал тIадеги цIикIкIана. Гьез, Аварагас  изнуги кьун, кIиабизеги ХIабашаталде гьижра гьабизе хIукму гьабуна. ТIоцебесеб гьижраялдаса асхIабзаби Маккаялде руссун ва ГIумар асхIабас Исламги босун хадуб мушрикиназул гьезде тIадецуй цIикIкIана ва щивасул тухумал тIаделъун гьезие гIакъуба кьезе байбихьана. Гьеб мехалъ Аллагьасул расулас гьезие кIиабизеги ХIабашаталде гьижра гьабизе изну кьуна. Гьеб нухалда гьижра гьабуразда гьоркьов ункъоялда лъабго бихьинчиги анцIила микьго чIужугIаданги рукIана. ТIаифалъул гIадамаз Авараг  къабул гьавичIого, ганчIал речIчIун нахъе къотIидал, гьев вахчана шагьаралдаса къватIиб бугеб цо ахикь. Гьениве гьесухъе рещтIана ЖабрагIил малаик ва гьес Аварагасда  абуна: «Дуе бокьун батани дица гьаб бакI ракьулъе кIкIунеб хIал гьабила яги гьелде тIаде мегIер ччукIизабила», - абун. Жив рахIматлъун витIарав Аварагас  жаваб кьуна: «Дун гьезда гурхIула, дун божула гьезул хадусел гIелалгIаги Аллагьасе бацIцIадаб лагълъи гьабизе лъугьиналде ва Аллагьасде гьез щивниги гIахьал гьавунгутIиялда», - абун. Гьеб мехалъ ЖабрагIилас абуна: «Унго-унголъун, Аллагьас абухъе, гурхIел цIикIкIарав вуго мун», - ян. («Ар-РахIикъул махтум»).