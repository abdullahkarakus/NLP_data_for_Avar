14 декабралда, МухIарамкент районалда, тIобитIана МухIаммад Ярагъияв гьавуралдаса 250 сон тIубаялда бан конференция. Гьелда гIахьаллъи гьабуна пачалихъиял идарабазул, гIелмиялгун жамгIиял гIуцIабазул вакилзабаз, батIи-батIиял шагьараздасагун районаздаса рачIарал гьалбадерица. Конференция рагьана районалъул бетIер Фарид АхIмадовас ва гьес киназего саламги кьун баркала загьир гьабуна МухIаммад Ярагъиясул ватIаналде гьоболлъухъ рачIаразе. Гьединго Фарид АхIмадовас баркала кьуна республикаялъул муфтияталъе ва хас гьабун шайих АхIмад-афандие гьадинал мажлисал гьариялъе квербакъулеб букIиналъухъ. Конференциялда кIалъазе рахъана муфтиясул заместитель АхIмад МухIаммадов, муфтияталъул югалъулаб округалда вугев вакил ХIусен ХIажиев, Сулейман-СтIал районалъул имамзабазул советалъул председатель Шамил ГIумаров, МухIаммад Ярагъиясул цIаралда бугеб мадрасалъул директор, шаргIиял гIелмабазул доктор МухIаммад-ГIариф Рамазанов, гIалимчи, хIафиз Ибрагьим АхIмад аз-Зубаджи (Йемен), журналист, политолог Ханжан Къурбанов, Ставрополь шагьаралъул Думаялъул депутат Казбек Агъаларов ва МухIарамкент районалъул имамзабазул советалъул председатель ГIалихан Сефиханов.