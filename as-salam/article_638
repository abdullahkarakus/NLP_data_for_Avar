Жакъа Дагъистаналда ва тIолабго Россиялдаго бищун лъикIаб ва пайдаяб газета «Ас-салам» бугин абуни, мекъи букIинаро. Аллагьасе ﷻ рецц, гьеб хъвалезул ва цIалулезул къадарги къо бахъанагIан цIикIкIунеб буго. Гьелдаса бугеб пайда халкъалда бичIчIулеб букIинги ккола кIудияб талихI. Гьелдаго цадахъ «Ас-саламалъги» хIаракат бахъула цIалдолел рази гьаризе, гьезие пайдаяб, жакъа дунялалдаги метер ахираталдаги батулелъул бицине ва хъвазе. Гьединго, подписка гьабуразда гьоркьоб тIоритIула батIи-батIиял къецалги. Масала, гIумраялде ине изну кьолеб путевка щвеялъе гIоло тIамула можоро. Гьале лъагIалил байбихьудаго, гIурус, магIарул ва лъарагI мацIазда къватIибе биччалеб газеталъул цо-цо цIалдолесе путевка бергьана ва гьезие рес щвана хирияб ракьалде гIумра гьабизе ине. Дагьал церегIан къоязда гьел, ай можоро бергьарал ахIун рукIана редакциялде ва гьезие кьуна Маккагун Мадинаялде ине рес кьолел сертификатал.  Гьайгьай, ПатIимат ЖабрагIиловаги, НурмухIаммад ЯхIяевги, МухIаммад ХIажиевги разиго хутIана гьединаб сайгъаталдаса ва гьез баркала загьир гьабуна редакциялъеги путевка кьуразеги.  