Гьижра гьабун хадуб аварагас  кIал кколеб букIана щибаб моцIалъул лъабго къоялъ. Гьединго гьес  кIал кколаан ГIашура къоялъги, гьеб къоялъ церехун рукIарал умматаз кIал кколеб букIараблъи лъан. Гьедин букIана гьижрияб кIиабилеб соналъ БетIергьанас  аят рещтIун рамазан моцIалъ кIалкквей тIад гьабизегIан. Гьединлъидал гьижрияб кIиабилеб соналъ нилъер уммат хаслъана рамазан моцIалъ кIал кквеялдалъун. («Ал-МугIтамад» 2 бутIа, 156 гьум. МегIералда жанибе араб жоялъ кIал хвезе ккани, гьеб ине ккола мегIералъул ракьаги тун гьелда нахъа бугеб гьодорлъиялде жанибе. РечIчIизабулеб дару гIемерисеб гьеб бакIалде щвезегIан уна ва гьелдалъун кIалги хола. Амма бокьараб кIал хвезабулеб жоялъул гьелдалъун кIал хвезе ккани буго лъабго шартI: Гьелъул хIасилалда, дару речIчIизабулеб заманалда кIалккун букIин ракIалда букIун батичIони, кIал холаро ва бецIизеги кколаро. («ШархIул Мафруз») КIалкквей бегьизе ккани шартI буго гьев чи бусурбанав, гIакъилав (лъикIаб-квешаб батIабахъизе лъалев) ва гьеб кквеялдаса нахъчIвалел (чIужугIаданалъул хIайиз-нифас, кIотен, жундуз кквей гIадал) гIузрабаздасан рацIцIадал рукIин.  Лъималаз анкьго сон баралдаса гьеб кквеялдалъун амру гьабила. АнцIго соналъул гIумруялде рахиндал как теялдаго релълъун, гьеб теялдалъунги кьабила. («Фикъгьул Мингьаж», 1 бутIа, 339 гьум.) КIалкквеялъул адабал рехсолеб бакIалда бугеб кIал ккураб къоялъ? буго кIал биччай хехго гьабиги. Тирмизияс бицараб хIадисалда буго: «ТIадегIанав Аллагьас  абулеб буго лагъзадерил бищун Дие рокьулел кIал гIужил авалалда бичалел руго», - ян. Кири щвеялде ва нигIматазде бищун гIагарал бакъ тIерхьун хадуб гьелъул гIуж щведал нахъбахъичIого кIал биччалел ругин. Гьединлъидал гIуж щведал кIал хехго биччазе лъикIаб буго. Бищун жиндалъун биччазе лъикIабги чамасдак, гьеб батичIони лъим буго. («Фикъгьул Мингьаж», 1 бутIа 346 гьум.) ХIайиз ва нифас кIалкквей бегьиялдасан жинца нахъчIвалеб гIузру буго. КIалккун йикIаго чIужугIаданалде хIайиз щвани, гьелъ кIал биххизабула ва гьеб бецIизеги тIалъула. Гьелдаса хадуб гьелъие ихтияр буго Рамазан моцIалъул хIурмат гьабун хутIараб къоялъ кваначIого чIезеги. («Фикъгьул Мингьаж», 1 бутIа, 344 гьум.) КIал ккун вугин кIочон тун кванани, кIал биххуларо. Аварагасул  хIадисалда бачIана: «КIалккун вугин кIочон тун кванани яги гьекъани, кIалкквейин абе. ХIакълъунго, Аллагьас гьев кваназавуна ва гьекъезавуна», - ян. (СахIихIу ал-Бухари). Ибн ХIиббанил сахIихIалда буго: «КIалккун вукIин кIочонтун кванани, гьесда кIал бецIи ва гьелъухъ кафарат тIалъуларо». (Ибну ХIиббан). («Мугънил МухIтаж», бутIа 2, гьум. 177) Рамазан моцIалъул авалалдасаго кIалбиччаялъул закат бахъизе бегьула. Суннатаб буго гIидалъул къоялъ бахъизе тани. Жеги суннатаб буго гIидалъул как балалде цебе бахъанани. ЛъикIаб буго гIидалъул какалдаса гьеб нахъбахъичIого тезе, хIатта гьедин тезе карагьатабцин буго.  Амма какалдаса нахъбахъулеб бугони гIагарав чи яги мадугьал вачIунев вукIун, гьезие гIоло тезе суннатаб буго, бакъ тIерхьинчIебгIан заманалъ. ГIузруги гьечIого гIидалъул къоялдаса гьеб нахъе бахъизе хIарамаб буго. Гьелдалъун чи мунагьалде ккола ва хех гьабун гьеб бецIизеги тIалъула. («ХIаваши Ширвани», бутIа 4, гьум. 381, «ИгIанатул тIалибин», бутIа 2, гьум. 342) Рамазан моцIалъ кIал кквечIого тезе шаргIалъ жидее изну кьурал гIадамазул чанго тайпаби руго. Гьездаса ккола унтарал гIадамалги. Амма гьединал гIадамаз кIалал кквечIого теялъеги руго шартIал.  Унтиялдалъун кIал кквечIого тезе ккани, Аллагьасукьа  хIинкъарав кIиго бусурбанав тохтурас нугIлъи гьабизе ккола кIалкквеялдалъун гьев инсанасул чорхое зарал кколеб бугин абун. Гьединлъидал унтун вугиланги абун, жинцаго хIукмуги къотIун кIал кквечIого тезе инсанасе рес гьечIо. Гьединал гIадамаз унти тIаса индал риччарал кIалал рецIизеги ккола. КIал кквеялдалъун хвеялда ялъуни цониги лага хIалтIунгутIиялда хIинкъи бугони, кIал биччазе тIадаб буго. ЦIакъго хIехьезе захIматаб хIалалъул вакъи ялъуни къечей унтиялда релълъун букIуна. Гьелдалъун кIал биччазеги бегьула. Хуриб ялъуни ахикь хIалтIаби байбихьулеб мехалъ рамазан моцI щвани, цинги гьел хIалтIаби цере яги нахърахъизе ресги батичIони, гьенир хIалтIиялдалъун цIакъ кIудияб захIмалъиги баччизе кколеб бугони, кIал биччазе бегьула.  Гьелда релълъун рукIуна цогидал хIалтIабиги. БатIалъи гьечIо, хIалтIи жиндирго букIа ялъуни мухьдахъ, яги киридахъ тIаде босараб чияр хIалтIи батаниги. Кинниги гьал цере рехсарал хIалтIабазда ругел гIадамаздаги щибаб къойил къаси ният гьабизе тIалъула. Цинги кIалккураб къоялъ кутакаб захIмалъи тIаде бачIани кIал биччала, бачIинчIони кIал тIубазабила. («Мугънил МухIтаж») Паризаяб как балев чи суннатаб балесда нахъвилъине бегьула, гьединго суннат балев паризаяб балесдаги, гьедин бараб какги рикIкIуна. Жабир ибну ГIабдуллагьица бицунеб буго: «МугIаз асхIаб Авараггун   боголил как балев вукIана, цинги рахъун Бану Саламатазухъеги ун гьезиеги бана, гьезие парзлъун, жидеего суннатлъун букIине».  Гьединлъидал жамагIаталъул как бан тIубайдал, дуца тIадеги вахъун дурго как тIубазабила. Мун вукIина масбукъасул хIукмуялда, ай кватIун вачIун киналго ракагIатал щвечIесда релълъун. КIал ккурав чиясе лъикIаб буго шагьваталдаса цIуни гьабизе, мискалда хъвай ва гьелъул махI сунтIи тезе, щайин абуни гьел руго кIал ккурав чиясе карагьатал жал, хIалтIизариялдалъун гIибадаталъул кири мукъсан гьабулел.  Гьединго рекъараб буго кухIлу бахин тезе, завалалдаса хадуб сивак бахъи тезеги. Киналниги хIарамал жалаздаса, гьереси бициналдаса, гъибат-бугьтан, мацI гьаби гIадал жалаздаса мацI цIунизеги. («ИгIанату ТIалибин»)