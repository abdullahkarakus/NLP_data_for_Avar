Жакъа къоялде щвезегIан Аллагьасул ﷻ нух ккун гIумру тIамурал гIалимзабаз, имамзабаз, вализабаз кутакаб кIвар кьолаан гьесул ﷺ суннат цIуниялде ва гьелда рекъон гIумру тIамиялде. Гьеб буго нилъееги бугеб хвасарлъи абадияб рукъалъул талихIалда кверщел батизе бокьани. Гьабулеб ишалъулъ гьесул ﷺ суннаталдаса мисал босулебгIан заманалда жаниб инсан дунял-ахираталда талихIкъосиналъул нухде ккеялдаса цIунаравлъун вукIуна. Аварагас ﷺ гьабуралда, абуралда жаниб, гьитIинаб бугониги хIикмат, маслихIат, пайда гьечIеб жо букIунаро. Дунялалъул рокъоб пайда ккечIониги, ахираталда ажругIаги батула. Аллагьас ﷻ Къуръаналда абунги буго: «Дуца абе, МухIаммад ﷺ, нужее Аллагь ﷻ вокьулев ватани, нуж дида (аварагасда) нахърилъаян, гьеб мехалъ нуж Аллагьасе ﷻ рокьила ва мунагьалги чурила», - ян («Алу-ГIимран»).  Мужагьидица бицун буго, цо нухалъ ниж ГIумар-асхIабасул вас ГIабдуллагьгун сапаралда рукIанин. Нухда унелъул ГIабдуллагь цояб рахъалде кьуранила. Гьелда гIажаиблъарав цояс гьикъанила сундуе гIоло гьедин кьураравин абун. Гьес абунила, авараггун ﷺ цадахъ сапаралда рукIаго, дида вихьанин гьев ﷺ гьаб бакIалда гьадин кьурулев, гьелъ дицаги аварагасго ﷺ гIадин гьабунин абун.  Цоги бицен буго, Макка-Мадинаялда гьоркьоб бугеб нухда бижараб гъотIокьеги ун, ГIабдуллагь гьенив кьижиялъул. Гьелъул хIикмат щибин гьикъидал, гьес абурабила жинда гьенив авараг ﷺ кьижулев вихьун вукIанин абун. Имам Гъазалияс абуна аварагасул ﷺ щибаб суннат цIунарасе Алжаналда хасаб даража бугин абун.  Аварагасул ﷺ нух ккола суннат ва гьес гIумруялда жаниб гьабулеб букIанщинабги ккола гьебго. Гьединал ишал гьарулеб мехалда, ният гьабулеб бугони, ай гьаб аварагас ﷺ гьабулеб букIараб бугин абун, гьелъухъги Аллагьас ﷻ ажру гьабула, иншаАллагь.  БетIергьанас ﷻ кумек гьабеги гьесул ﷺ нух ккураллъун нилъ рукIиналъе. Амин!