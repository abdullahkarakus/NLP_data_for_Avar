  Гьезул тIоцебеселде гIалимзабаз абула батIинияб гIелмуйин, кIиабилелде - загьириябин. Кинниги батIинияб гIелмуялдасаги щибго жо хIакълъуларо, загьир лъикI гьабун хадуб гурони. БатIин лъикIлъун гурого загьирияб гIелму тIубалареблъун бугебго гIадин. Гьелъие гIоло абураб буго имам Маликица: «Тасаввуфги лъазабичIого фикъгьи лъазабурав чи вуго фасикъчи. Фикъгьиги лъазабичIого тасаввуф лъазабуравги бидгIачи вуго. Гьеб кIиябго данде гьабурав абуни хIакъалда вугев вуго», - ян. Гьел рагIабазе баян кьолаго Рамазан БутIияс абун буго: «Фикъгьи буго гIакълуялъе квен. Тасаввуф буго ракIбацIалъиялде нух, гьебги буго рекIее квен. Камилаб ислам букIуна чиясда жинда тIадал хIукъукъал лъалеб мехалъ ва гьабулеб гIамалалъулъ ракIбацIалъи гIицIаб Аллагьасе ﷻ гIололъун бугеб мехалда…», - абун. Имам ШафигIияс абун буго: «Дица суфизабаздехун гьалмагълъи гьабуна гьездасан дица лъабго калимаялъулъ гурони пайда босичIо. Гьезул рагIаби: заман буго хвалчен, дуца гьеб къотIичIони гьелъ мун къотIула. Дур напс, дуца гьеб хIакъаб жоялдалъун машгъул гьабичIони гьелъ мун батIулаб жоялда машгъул гьавула (духъ дунялалъул магIишат-яшав, боцIи-мал) батунгутIи – цIуни буго», - ян. Жеги гьес абун буго: «Гьаб дунялалдаса дие бокьизабуна лъабго жо: захIмалъизаби тей, цогидаздехун берцинаб тIабигIаталдалъун гIумру гьаби, тасаввуф агьлуялъул нухда нахъвилълъин», - абун. АхIмад ибну ХIанбалица жиндир васасде абулеб букIун буго: «Я дир вас! Дуца тIадчIей гьабе хIадис лъазабиялда, цIуниги гьабе суфизабийин абун жидедаго цIар тараздехун гIодовчIей гьабиялдаса. Цо-цо мехалъ гьезул цо-цоял рукIуна жидер диналъул ахIкамалгицин лъаларого», - йин. Суфияв Абу-ХIамзат ал-Багъдадиясдехун гьалмагълъи гьабун гьезул хIал лъайдал АхIмадица васасда абуна: «Я дир вас! Дуца тIадчIей гьабе гьаб къавмалдехун гIодовчIей гьабиялда. Гьел нилъедаса цере ккарал руго гIелмуялъ, Аллагь ﷻ лъаялде щвеялъ, Гьесдаса ﷻ хIинкъиялъ, дунял рехун теялъ ва цогидаб гьабулеб ишалдехун жиделъ бугеб тIадегIанаб кIваралъ», - ян. Суфизабазул хIакъалъулъ имам АхIмадица абунин Ибрагьим ибну ГIабдуллагь ал-Къаланисияс бицун буго: «Гьездаса хирияб къавм дида лъаларо», - ян.  