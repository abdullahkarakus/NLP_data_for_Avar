Гьединлъидал нилъ рукIине ккола бокьараб лъугьа-бахъиналъе хIадураллъун. ЗахIмалъи хIехьезе сабруги чорхолъе бакIарун, гьабсагIат бугеб хIалалда рекъон хIукмуги гьабун гIумру цебехун бачине ккола. Гьайгьай, лъиениги бокьуларо рагъ-кьалги, захIмат баччиги, хIалуцараб хIалги. Нилъее бокьичIогоян гьеб бачIинчIогоги чIоларо.  Цоги, гьединаб заманалда рекъола нилъерго хьвада-чIвадиялъул хIисаб гьабизе, кигIанасеб лъикIаб гIамал нилъер лъугьунеб бугебали балагьизе. ГьабсагIат, гIаммаб къагIидаялда балагьани, махIниги лъикIаб хIал гьечIо нилъер хьвадиялъул. Квешабин абулебщинаб, какараблъун рикIкIунеб гIамал нилъер щивасул чорхолъ бессун буго. Цоцазул къимат хун буго, цоцаца кваназе хIадурал жанаваразулалдаса батIияб жо гIемерго гьечIин кколеб буго. Гьединги букIаго, кинабгIаги санагIалъи гьечIолъи ккедал, рихха-хочун лъугьунелги руго. Гьеле гьеб бакI буго кутакалда хIинкъараб. Масала, тохлъукье хвел тIаде щвани, гьеб нилъеде биччарасдехунги хIал квешлъизе рес буго, гьеб буго бищун инсанасул талихIкъараб бакIги. ГьабсагIат кколел ругел лъугьабахъиназул хIасилалда гIаммал гIадамазе дагьа-макъаб захIмалъи ккезе рес буго магIишаталъулъ. Масала, кванил нигIматазул ва цогидалъул багьаби рахиналдалъун яги гьел къанагIалъиялда бан. РачIаха гIатIидго Аллагьас тараб заманалда нилъерго букIаралдеги. КигIанасеб нигIмат нилъеца исрап гьабулеб бугеб? Рищни-къул бараб бакIалде чедквен рехун батулеб бугин абун нижеца гIемерал макъалаби хъвана. Кьураб нигIматалъухъ шукру гьабичIони гьеб нахъе босулеблъи Къуръаналъул мафгьумалдасаго бичIчIулеб жо буго. Гьелдаго релълъун буго ретIел-кунги. ЧIалгIун бугинги абун, щибго лъугьинчIеб ретIелцин къватIибе балеб буго. Гьеб кколарищ тIасанккей? Цо кинаб бугониги горде босани, гьелда цадахъ ретIине рекъараб кьералъул тIажуги букIине ккола. Гьелде тIадеги, кьер релълъарал хьиталгун тIагъурги. Руччабаз гьабулелъул бицинего бицинарин. Гьедин нилъ ругеб заманалда захIмалъи тIаде биччачIого БетIергьанас телищ? ХIалбихьичIого нилъ рукIинищ? Щибха нилъее гьабизе рекъараб бугеб гьединаб заманалда? ТIоцебесеб иргаялда, нилъерго гIайибалъе, мунагьалъе, адаб тун хьвадиялъе мукIурлъизе ккола. Гьелда ракIги бухIун, ракIракIалъго тавбуги гьабун, Аллагьасда гьаризе ккола тIаса лъугьин. КинабгIаги хис-бас дунялалда яги улкаялда ккани, гьелъие гIайибиял ралагьизе рекерула нилъ. Гьев чиясде рикIкIунелъул гIурхъи-низамги букIунаро. Аллагьасда божулел бусурбаби нилъги рукIаги, гьединал жагьилал харбал рицине рекъараб бугищ? Киналдаго хIал кIолев БетIергьан Аллагь вукIин кIочене кин бегьулеб? Гьесде руссине, Гьесде ахIи базе ккеларищ бусурбабаз. Аллагьас кумек гьабеги киназего битIараб нух кквезе! Амин! ГIАБДУЛЛАГЬ МУХIАММАДОВ