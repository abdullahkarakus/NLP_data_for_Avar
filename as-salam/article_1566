Дагьаб жоги кванан аварагас  гьадин бицуна: «Дун къиямасеб къоялъ цевехъанлъун вукIине вуго», - ян.  Хадуб аварагас  бицана шапагIат гьабиялъул хIакъалъулъ, гьеб заманалда авараг  кваналев ва шапагIаталъул бицунев вукIана. Гьелдасан бихьулеб буго кваналаго кIалъазе бегьулеблъи.  СахIихIу Муслималда буго, Жабир бин ГIабдуллагьидасан бицанин: «Аварагас  дандежо кьеян абула. КъанцIа гурони гьечIин абидал, аварагас  абула гьеб кьейилан. Босун бачIиндал, аварагас кваналаго абула, кигIан лъикIаб дандежоха къанцIа бугебилан».  Имам Нававияс абун буго: «Гьелъ тIоритIел гьабула кваналаго хабар бицине лъикIаб бугеблъиялде, кваналел чагIазул ракIгъезабиялъул мурадалда». Ингилисазул гIалимзабаз абулеб буго кваналеб мехалда хабаркIалалда ругони, лъикIаб бугин. Масала, нилъеца хабар бицунаго гьоркьоб лъалхъи гьабула. Гьедин бугеб мехалда хехго гIорцIула, калориязул дагьаб гурони къадарги щоларо.  Гьелъ гIадал нахалъе лъикI хIалтIизе ресги кьола. Кваназе гIодор чIедал нилъеца байбихьула хехго кваназе. Гьебин абуни кколеб буго кванирукъалъе захIмалъи гьаби. Хабар бицунаго, ай лъалхъи гьабулаго кваналел ругони, кванирукъалъеги бигьалъулеб буго квен бихIинабизе. Руго хIадисал кваналеб мехалда гаргадизе бегьуларин абулелги. Амма гIалимзабаз рикIкIунеб буго гьел цIакъ загIипал хIадисал ругин. КьучIал хIадисаз бицунеб буго аварагас  кваналаго хабар бицунеб букIараблъи. Имам СахIавияс абун буго: «Гьелъул хIакъалъулъ нагью ва гьединго амру гьабулеб жо дида бихьичIо», - ян (алМакъасидул ХIасан, 510).  Амма нилъеца кваналелъул бицине ккола лъикIаб хабар, нилъее пайдаялъе батулеб. Кванда нахъа къваригIел гьечIеб бицине бегьуларо. ГIагарлъигун цадахъ кваналел ругони, бицине лъикIаб буго цоцада гьоркьоб рахIму-гурхIел цIикIкIунеб хабар. ГЬУМЕР ХIАДУР ГЬАБУНА
ШАМИЛ МУХIАММАДОВАС