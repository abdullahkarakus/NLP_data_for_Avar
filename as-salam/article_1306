Аварагасул хIадисалда r буго: «Аллагьасдаги къиямасеб къоялдаги божулев чияс мадугьаласе зарал-зиян гьабуге, Аллагьасдаги къиямасеб къоялдаги божулевлъун вугев чияс жиндирго мадугьал кIодо гьаве», - абун (Бухари, Муслим). Гьев лъабцIул гьедана жиндаса мадугьаласе хIинкъи бугев чиясул камилаб иман букIунарилан. Мадугьаласе жиндаса хIинкъи бугев чи Алжаналде унариланги абулаан гьес. Гьединго абуна: «Дир напс кодосев АллагьасхIаги лагъасул иман камиллъуларо жиндиего бокьараб жо жиндир мадугьаласеги бокьичIони», - абун. Мадугьаласе лъикIлъи гьабеянги абулаан.  Мадугьаласе къварилъи гьабулев чи жиндие къварилъи гьабулев чи кколин, мадугьалгун вагъулев чи живгун вагъулев чи кколинги абулаан гьес.   Гьес ﷺ  абулаан: «ЖабрагIил малаикас мадугьал кIодо гьавеян дие гIемерал васиятал гьариялъ дида ккана дир ирсилавлъун мадугьал гьавилин», - абун. Мадугьалзабилъун кколел руго кIикъого рукъалдаса аскIорегIан ругелщинал рукъзабазул гIадамал. Бичасул Расулас r абулаан: «Ризкъиги гIатIилъизе гIумруги халалъизе бокьарав чияс гIагарлъиялъулгун гьоркьоблъи лъикI гьабе», - ян.  Аллагьасдаги къиямасеб къоялдаги божулев чияс гIагарлъиялъулгун хурхен гьабеянги абулаан гьес. Аллагь киданиги гурхIелалдалъун гурого жидехъ балагьичIо жидеца гIагарлъи щула гьаби сабаблъун, Аллагьас гьезул рукъзалги гIуцIулин, боцIиги цIубазабулинги абулаан гьес. ГIагарлъи хурхинабулев чи Алжаналде лъугьуна, гьеб къотIизабурав чи Аллагьас рахIматалдаса ватIа гьавулиланги бицунаан Хирияс ﷺ. Бищун хехго гIакъуба тIаде щолеб жо ккола зулмуги, гIагарлъи къотIизабигиян абулаан свалат-салам лъеяв Аллагьасул Расулас ﷺ . Эбел-эмен дуда тIаделъани ширк гьабеян абун, дуца ширк гьабуге, амма гьединал ругониги эбел-инсулгун дунялалда гьудуллъи берцин гьабеян абулеб буго хирияб Къуръаналда. Гьезда цеве гIодовегIанавлъунги вукIа, гьездеги ахIтIоге, «уффан» абунцин гьезде дандеги абуге, я дир БетIергьан Аллагь, мун дир эбел-инсудаги гурхIа, гьез дун гьитIинго гурхIелалдалъун хьихьарав куцалъ абун, гьезие дугIа гьабеянги малъулеб буго хирияб Къуръаналда. ХIадисаздаги буго Аллагьасул разилъи эбелинсул разилъиялъулъ, Аллагьасул ццим бахъиги эбел-инсул ццим бахъиялда жаниб бугилан. Гьединго буго: «Алжан эбелалъул хIатIазда гъоркь буго», - ян. Гьединго буго бищун Аллагьасе бокьулеб гIамал гIужда как бай, цинги эбел-инсуе лъикIлъи гьаби бугилан. Эбел-инсуе мутIигIлъани гIумру халалъула, ризкъиялда баракат лъола, эбел-инсуе мутIигIлъарав чиясе жиндирго лъималги мутIигIлъула. АРСЛАНГIАЛИ ГIУМАРОВ