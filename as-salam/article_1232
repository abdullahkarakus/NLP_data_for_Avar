Гьединаб хIинкъиялъги дагьабги захIматаб хIалалде ккезарулел рукIана гIемерал. БитIараб бицани, лъикIаб хIалалда вукIинчIо дунги. Тохтурзабаз бажарарабщинаб гьабуниги, гьез сахлъизе вугилан абуниги, тIуванго божизе кIолароан ва мех-мехалъ дирго гIумруялдаса хьул къотIиялдеги кколаан. Ункъогоялдаса цIикIкIун соналги рукIун, жаналъул чIаголъиги дагьлъун дун квандасаги инкар гьабиялде ккана…  Гьеб захIматаб хIалалда дие кумекалъе ватана, палаталда цадахъ ккарав, МахIачхъалаялда гIумру гьабулев, Кули районалъул ЦIовкра росулъа ГIусманов МухIамад. Гьесда бихьана дун кванилъ тохлъулев вукIин, ракI бечIан, хьул къотIун лъугьунев вугевлъи. Гьев тIаделъана лъимадуегIадин дие хъулухъ гьабизе. ХIалица тIамулаан гьес дун кваназеги, камизе течIого чIезабулаан къваригIарабги, гьекъезарулаан низамалда дие рихьизарурал дарабиги, гьабулаан гIумруялде хивал ккеялъе ракI-макIги ва хIалица вачун тIамулаан хьвада-чIвадизеги.  Къокъ гьабун бицани, дие сабабалъе БетIергьанас витIаравгIадинав чи ватана МухIамад. Гьесул кумек дие сабаблъана хвалдаса ворчIизе. Гуребани, божула, дун хвалдаса ворчIулароан. МухIамад вуго 50 сонил ригьалда. Милициялда, таможниялда ва цогидалги бакIазда хIалтIарав, хIалбихьи гIумруялъул щварав, гьебго заманалда иманги ияхIги цIунарав ва гIадан хирияв.  Сахлъун рокъове вуссун кIиго анкь индал дихъе щвезе Шамахал-Терменалдегицин вачIана гьев. Гьелдаса хадуй гьебго КОВИДалъ унтун йиго МухIамадил 92 сон барай эбелги ва гьес гьей, доб больницалда бихьараб къагIидалъ дару-херги ва тIадчIараб хъулухъги гьабун рокъойго сахлъизаюн йиго… Дица дугIадулъ ккун гьарула ГIусманил МухIамадие, гьесул хъизан-рукъалъе, эбелалъе гIумруги, талихIги, сахлъиги. ШАМИЛ ИДАЧЕВ,
ПОС. ШАМХАЛ-ТЕРМЕН