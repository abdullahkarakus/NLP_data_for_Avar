          Гьев цо соналъ цIалана ЦIияб ЧIикIаб росдал мадрасаялда, лъабго соналъ цIалана ГIасаб росдал мадрасаялда. Гьединго щуго соналъ цIалана Хьаргаби росдал мадрасаялда. ЛъагIел бана гIелму цIалулаго Буйнакскиялда. Гьениса витIана ГIашилтIа росдал мадрасаялде ва лъагIелгун бащдаб гьенибги бан вачана Унсоколо росдал мадрасаялде. ХIалтIана ГIашилтIа росдал имамлъун.   - МухIаммад, гIемерисеб мехалда районалда гьабулеб хIалтIул хIакъалъулъ бицани бокьилаан.  - Аслияб куцалда тIоритIула мажлисал. Щибаб росулъ кьолел дарсазда хадуб букIуна бербалагьи. ЖамагIатазулгун гьабула гьоркьоса къотIи гьечIеб хIалтIи. ТIурала хвел-хобалалда хурхарал суалал. «Ас-салам» казияталъул хIалтIиги гьабула цадахъго. Масала, районалъе бихьизабун букIараб къадаралдаса 200 экземпляралъ цIикIкIун хъвана исалмияб казият. 6-7 нухалда, кумекалъе рачун гIолохъабигун цогидал районаздеги ун рукIана подписка гьабиялъе кумек гьабизе. Имамзаби щвезе ккола батIи-батIиял чагIазухъе, цIехезе ккола гьезул ахIвал-хIал. Ригьин гьабиялда жаниб буго лъугIелго гьечIеб хIалтIи. БитIараб бицани, хIалтIи буго гьабурабгIан ва нижеца кIвараб хIаракатги бахъула тIадкъараб иш ракIбацIцIадго тIубазабизе.         - ГIолилазулгун гьабулеб хIалтIи букIунищ? - Ниж кидаго щола росабазул школазде. Бицуна хабар, гьарула вагIзаби, тIоритIула спортивиял турнирал. ГIолилалги данде ракIарун тIоритIула батIи-батIиял тадбирал. Гьединал ишаз хIасилги кьола. Гьединго гIолохъабазда бичIчIизабула хIарамал ва заралиял жалаздаса рикIкIад чIезе кколеблъи. КIвараб хIаракат бахъула тIаде гIолеб гIел пайдаяб ишалде буссинаризе.   - МухIаммад, щиб абилеб казият гьоркьобккун? - Баркала кьезе бокьун буго росабазул имамзабазе. Гьез гьабулеб хIалтIи буго цIакъго кIудияб. Гьединго киназего гьарула тIад таразе мутIигIлъизе къуватги сабруги. Тавпикъ камун нилъ тогеги.      