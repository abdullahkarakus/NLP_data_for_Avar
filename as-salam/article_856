ЦерегIан къоязда 35 ятим (гьездаго гьоркьор рукIана Гъоркь КIогьориб росдал школалда цIалулел, директор Макъсудова Задал хасаб жавабчилъиялда ругел 13 лъимерги) данде гьарун рукIана «Къункъраби» абураб кафеялде.  Данделъиялда гIахьаллъана ва вагIза-насихIат гьабун кIалъана районалъул имамзабазул советалъул председатель Разакъов ГIалиасхIабица, Гъуниб росдал мажгиталъул имам МухIаммадгIалиев ГIабдулаца.  БацIада школалъул директор МухIаммадова ПатIиматица баркала загьир гьабуна «Инсан» фондалъул жавабиял хIалтIухъабазе ва сахаватчагIазе. «Инсан «фондалъул ахIиялъе кидаго жаваб гьабулев ХIамзалов ХIамзалас данделъи нухда бачана нашидалги ахIун. Муфтияталъул лъай кьеялъул отделалъул Гъуниб районалда ругел Къураева Зайнабица, Синдикъова Сидратица, Каласова ПатIиматица, ШагIбанова ХIалиматица лъималазул ракIал роххизаруна, кванил нигIматаздалъун гьел хьезаруна. «Инсан» фондалъул бакIалъулаб филиалалъул нухмалъулев ШагIбанов ГIабдулагьица данделъиялъе квербакъаразе ва гIахьаллъаразе ракI-ракIалъулаб баркала загьир гьабуна.    