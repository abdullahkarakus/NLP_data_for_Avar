  Гьев хъутаналде вахъаралдаса батила къогоялдасаги цIикIкIун сон. БакIал раялъул устар вукIиналъ гьесул хIаракаталъ росулъ бана цо кIудияб ва цо гьитIинаб кIиго мажгит. Мавлидиновас гIезарулел руго гIачи-бачал, цадахъго бачунеб буго «Ас-салам» казият халкъалда гьоркьоб тIибитIизабиялъул рахъалъ хIалтIиги. Бабаюрталъул зонаялде щварал ниж дандчIвана Заургун ва рес щвана гьесулгун гьитIинабго гара-чIвари гьабизе.   - Заур, нужер гьаниб бан лъугIулеб буго берцин гьабун къачIараб кIудияб мажгит. Гьелъул хIакъалъулъ бицани бокьилаан.  - Гьаб мажгиталъул азбаралда букIана рузман балеб мажгит. Амма гьеб букIана цебегосеб, санагIлъи гьечIеб, кIинусгогIанасев чиясе гурони бакI гьечIеб, жамагIаталъе къваридаб бакI. Мажгит гьечIищха росдал гьумер гIадаб бакI, гьелъ ракIалъ къабул гьабулеб букIинчIо санагIатлъабиго гьечIеб гьитIинаб бакIалда жамагIат данделъулеб букIин. Гьединлъидал пикру ккана дунго хваниги нахъе хутIулеб росдае пайдаялъе санагIатаб мажгит базе. ЖамагIаталъе бицана гьаб мажгиталъул иш лъикIаб къагIидаялда гьечIо, лъица гьабунги цIи гьабизе ккараб хIалалда бугин абун. Гьезухъги гIенеккун дица абуна хIакимлъи яги рецц къваригIарав чиги дун гурин амма нужеца изну кьуни гьеб иш дица тIаде босилаанин абун. ЖамагIатги гьелда разилъана. 2020 соналъул март моцIалъ байбихьана кьучIал рухъизе. Таваккал Аллагьасде букIун гурони, абизегIанасеб гIарацги букIинчIо. БетIергьанас сабаб гьабунаха, щиб рахъалдасан гьабун батаниги. Цояз бетон кьуна, цогидаз тIох гьабуна, лъабабилез - гъоркь тIамизе халичаби, ункъабилез – хинлъи-цIорой рекъезабизе кондиционерал, щуабилез – къватIисеб рахъалдаса къед берцин гьабун къачIазе облицовкаялъул гамачI кьуна. Нилъер заманалда къваригIунеб жо батана гьабулеб хIалтIул хIасил кинаб къагIидалда батаниги гIадамазда бихьизаби, гьезда рагIизабун хабар щвезаби. Гьедин гьабиялъул кумекги ккана. КIудияб баркала буго, сундалъун батаниги, гьениб гIахьаллъи гьабунщинасе. АлхIамдулиллагь, Аллагьасе рецц, 20 миллионалдасаги цIикIкIун гъурущ тIад харж гьабураб мажгит буго гьанже росулъ къачIан хIудурун эхетараб.         2017 соналъги, кIигогун бащдаб моцIида жаниб, бан лъугIизабун букIана нижеца росулъ нусгогIанасев чияс жаниб как базе бегьулеб гьитIинабго мажгит. АлхIамдулиллагь, цеве вахъарав дун вукIаниги, жамагIаталъул гIолохъабаз бажарараб кумек гьабуна. Гьаб мажгиталдаса рикIкIад гьечIого буго сахаватав муъминчияс киналго хIалтIабиги гьарун, росдал мадрасалъе кьураб чанго класс жаниб бугеб мина.   - ГьабсагIаталда мажгиталъул хIалтIи щиб бакIалде щун бугеб? - Абизе бегьула рагIалде бакIарун бугин абун. ХутIараб жо буго азбаралда гьабулеб хIалтIи. Гьеб иш тIаде босаравги чи вуго. Гьениб букIине буго гIодор чIезе санагIатал бакIалги, гьитIинабго паркги.   - «Ас-саламалъулгун» кидалха бухьен ккараб? - 2008-2009 соназде щвезегIан гьанив «Ас-саламалъул» вакил вукIинчIо. Гьел соназ Бабаюрталъул мухъалда вукIана АхIмад абун районалъул имам. Гьесулгун гьоркьоблъи ккведал бачIана дихъе казияталъул хIалтIи. ГIалибек-отар ва Шодрода росабазул цIалдолезухъе щвезабула дица казият.    