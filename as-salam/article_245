  Ва, Адамил лъимер, дуца паризаял жал тIоритIе, гIассилъулел жалги дуца рикIкIад гьаре, мунги разилъе Дица дуе кьураб жоялда, мунги вукIа хвалде къачIан, мун ахираталда Дир хиралъи-рахIматалде щвезе. Ва, Адамил лъимер, щив вугониги жинца мунагь гьабун, велъулаго, гьев жужахIалъуве лъугьуна, гIодилаго; щив вугониги жинца гIодилаго лъикIаб гIамал гьабун, гьев алжаналде лъугьуна велъанхъилаго. Ва, Адамил лъимер, бахIарлъиялда божун, гьанжего хвеларин абун вукIунге, чан гIолохъанчи вугев жиндир хвел цебе ккарав, жиндаса хералги дунялалда хутIун. Ва, Адамил лъимер, чан чи вугев дунялалъул боцIи жинца бакIарарав, цинги живги хварав, жинца доб боцIиги тарав жидее боцIи данде гьабиялъе гIоло жиндие шукру-рецц гьабуларел варисзабазе ирсалъе бикьизе, ахираталда гьеб боцIиялъул хIисабги жиндаго тIадги хутIун; дунялалъул боцIиялдалъун мун вохуге, дунялалъул боцIиялъ мун гуккула, дудаса цере рукIарал гIадамал гуккарал гIадин. Дица щибниги халкъ бижичIо гьеб дунялалдаса Дие гIодобегIанаб, дуца гьеб дуниял те, гьеб дуниял питна буго жиб бокьарав чиясе, балагьги буго, гьеб данде гьабурав чиясе; Аллагьасда ﷻ аскIоб кIкIараялъул кваркьиялданиги бащадаб жолъун дунял бугебани, Аллагьас ﷻ капурчиясе дунялалъул лъедаса цо къулчIараб жоцин гьекъезе телароан. Дица гьаб кинабго дунял бижана ургъел-пашманлъилъун. Ва, Адамил лъимер, Дица ахират бижун бугебани, ганчIидаса я хIащудаса (жиб нахъе хутIулеб), Дица дунялги бижарабани месед-гIарацалдасанги якъуталдасанги (жиб паналъулеб), гьеб мехалдаги дуда тIадаб букIинаан, нахъе хутIулеб ахираталде хьул лъун гIамал гьабизе, паналъулеб дунялалъул гIамалги тезе.  