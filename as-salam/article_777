– Къуръаналда иман лъуравлъун рикIкIунаро, хIарам гьабураб жо хIалал гьабулев чи. – Инсанасул гIемер гаргадулеб мацIалдаса квешаб жо кьечIо гьесие. – Цониги къавмалъ мушавара гьабичIо гьел ритIун ккун гурони. – ГIелмуялда данде гIелму къаялдаса берцинаб цоги кIиго жо данделъичIо. – Истихара гьабурав чIового хутIичIо. – Мушавара гьабурав пашманлъичIо. – Гьоркьохъеб рахъ ккурав, рекъовутIа щибаб жо хIалтIизабурав, мискинлъичIо. – Бусурбабазда лъикIаблъун бихьараб жо БетIергьанасда аскIобги лъикIаб буго. – Цоцазе вокьарав кIиго чиясе бакI къваридаб букIунаро. – ГIолебгIанасеб дагьаб къадар лъикIаб буго, жинца машгъул гьарулеб гIемералдаса. – Кинаб жоялда жаниб хIеренлъи батаниги, гьелъ берцин гьабула. – Кинаб жоялда жаниб хъачIлъи батаниги, гьелъ суризабула. – Жиндирго къадру лъалев чи гьалаглъичIо. – Жиндир заралалдаса мадугьал божарав гьечIев чи муъмин вукIунаро. – Мун бусурбанчилъун хва, цоги сундулго кIварги гьабуге. – Мажлисазул берцинлъи аманаталда хурхинабун буго (гьениб бицараб къватIиб бицинаро). – ХIалалаб хIарам гьабулев чи хIарамаб хIалал гьабулесда релълъун вуго. – Инсан жиндир вацалгун цадахъ гIемерав вуго. – ГIадамазулгун хIал рекъезаби садакъа ккола. – Инсан жиндие вокьаравгун цадахъ вукIине вуго ахираталда. – Жиндиргун мушавара гьабурав божаравлъун ккола. – Бусурбанчи бусурбанчиясул вац ккола. Гьесда зулмуги гьабиларо, гьев гьалагги гьавиларо. – Бусурбанчи ккола жиндир квералдасагун мацIалдаса бусурбаби сах-саламатго хутIарав. – Мугьажир вуго хIарамалдаса жинца гьижра гьабурав. –  Щибаб рохелалда цадахъ пашманлъиги буго.  