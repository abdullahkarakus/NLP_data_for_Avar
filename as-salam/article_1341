Хирияб хIадисалда буго: «Нужер щивав чи радал вахъиндал гьесул щибаб лагаялда тIад садакъа бихьизабун букIуна. Гьев чиясе щибаб какги, гьединго щибаб ккураб кIалги, гьабураб хIежги, бачараб тасбихIги, такбирги, тахIмидги садакъа ккола. Бичасул аварагас ﷺ  гьал гIамалал лъикIаздасан рехсана ва цинги абуна: «Гьеб киналдасаго нужее гIей гьабула кIиго ракагIат зухIаялъул какалъ», - ян.
 Хирияб хIадисалда буго: «ЗухIаялъул какалда тIадчIей гьабуларо Аллагьасде руссараз гурони, ай аввабиназ. Гьелги ккола аввабиназул какал», - ян.
 Бичасул аварагас ﷺ абуна: «ТIадегIанав Аллагьас абуна: «Ва ибну Адам. Къоялъул авалалда ункъо ракагIат бай, гьелъ ахиралде щвезегIан дица мун цIунила», - ян. Цо-цо гIалимзабаз абулеб буго гьеб бугин зухIаялъул какилан. Анас бин Маликидасан бицараб хIадисалда буго: «ЖамагIаталда рогьалил какги бан, бакъ баккизегIан гIибадаталдаги чIун, цинги кIиго ракагIат бани, гьеб букIуна хIежгун гIумра камилго, камилго, камилго гьабураблъун», - ян. Камилго абураб рагIиги лъабцIул такрар гьабуна хирияс ﷺ.
 Абугьурайратидасан бицараб хIадисалда буго: «Дир гьудулас, ай Бичасул аварагас ﷺ дие васият гьабуна лъабго жоялдалъун, ай хвезегIан гьел тогеян абун. Щибаб моцIалъ лъабго кIал кквеян, зухIаялъул как баян ва витруялъул как бачIого кьижизе вегуге», - ян.
 ГIАБДУЛЛАГЬ МУХIАММАДОВ